<html><header><meta charset="utf-8"><title>轆Book：GT-R熱足成年</title></header><body><h1>轆Book：GT-R熱足成年</h1><p>08回顧<br>今日，我們要起步邁向新一年，已做好了準備，在逆境中求存？08初嘅紙醉金迷一下子煙消雲散，那種繁華，又怎不叫人回味？新車爭相登場，辣跑爭住買……汽車業本來就同奢侈共生，時移世易，踏實會不會取代浮誇，喺低迷市道中殺出血路？<br><br>記者：黎頌詩</p><p>在汽車業而言，08年依然係熱鬧嘅一年，多部名門辣跑火爆登場，不過，風頭始終比唔上喺07年結束前幾天亮相嘅GT-R。GT-R熱潮08年繼續爆，無所匹敵。全球繼續大賣，改裝車亦熱鬧出籠，越改越勁，雖然傳說中最強嘅V-Spec仍然只聞樓梯響，不過Mine's改版已將動力推至相近嘅540匹。我哋走訪咗最近動作多多嘅富利堡掌舵人Eric，佢亦力撐GT-R係08人氣王。一句講晒：「90萬就買到400萬嘅享受！」點夠佢玩？不過講到實用車款，Eric就捧本田Fit（港版Jazz）為08車王，「有天幕、有操控性、慳油而且價錢平，仲想點！」Eric甚至指，呢個係汽車業發展嘅啓示！呢個觀點，喺艱苦經營嘅今天，不無道理。</p><p>01&gt;&gt;GT-R一登場，已經熱爆改車界，換碳纖係熱改項目。</p><p>02&gt;&gt;年尾出現嘅510匹Zele酷橙GT-R，續煲熱潮。</p><p>03&gt;&gt;明星名人熱捧，令GT-R氣勢持續不衰。</p><p>08靚車榜<br><br>Jan<br>Lancer2.0抵玩A貨露筍</p><p>08年嘅興奮，由三菱Lancer2.0引爆。首度用上「露筍」車架嘅Lancer2.0，唔止外形極似「露筍十代」，2.0公升MIVEC引擎一樣有本事爆住去，堪稱家庭型辣車。<br> <br> 當時車價：約$199,000</p><p>Feb<br>Defender好力王技驚四座</p><p>農曆年較淡靜，結果畀好力王LandRoverDefender盡領風騷，首配EuroIV偈嘅新版，拉住6噸拖頭登場，技驚四座。Defender雖然較小眾，不過係型格代表。<br> <br> 當時車價：約$390,000</p><p>Mar<br>M.BenzC63AMG五座超跑</p><p>平治C63AMG配6.2公升V8引擎，以震懾之勢大幅拋離對手，0-100km/h只需4.5秒，超跑規格，AMG改裝組件亦只此一家扮唔嚟。<br> <br> 當時車價：約$1,088,000</p><p>Apr<br>MitsuokaOrochi最樣衰辣跑</p><p>四月最搶肯定呢部，搶爆，因為樣衰，造型妖異獨特，一副嚇人蛇樣。呢部人手打造嘅日本跑王MitsuokaOrochi，年產量少於100部，特別矜貴。<br> <br> 當時車價：約$1,430,000</p><p>May<br>Fiat500經典復刻</p><p>Fiat500以可愛造型一洗數月來辣跑嘅霸道氣燄，經典復刻嘅500極為忠於原作，外形似足當年，慳油1.4公升引擎，亦貫徹節約風格。汽車市場又多位可愛教主。<br> <br> 當時車價：約$199,800</p><p>Jun<br>BMWX6V8雙Turbo</p><p>寶馬新開發車系X6，係效X5原有嘅SAV概念上加入轎跑元素而成，最強嘅xDrive50i配V8雙渦輪增壓引擎，動力強勁。車身巨大但身手靈活，名副其實劈得又抬得。<br> <br> 當時車價：約$798,000</p><p>Jul<br>Astra1.8GTC超闊視野</p><p>Opel08話題作，車頂前半部為活動式設計，一推開，眼前出現一整片達1.8平方米、伸延至車頂中央嘅全景擋風玻璃，呢個充滿創意嘅造型絕對夠震撼。<br> <br> 當時車價：約$249,800</p><p>Aug<br>LancerEvolutionX久違露筍</p><p>一直被視為街霸嘅「露筍」，出到第十代，依然令Fans充滿期待，EvoX係三菱首部採用雙離合器SST六前速半自動波箱車款，火爆本色升級之餘，亦顧及市場大勢。<br> <br> 當時車價：約$498,000</p><p>Sep<br>QuattroporteS貴氣逼人</p><p>Maserati房跑中嘅旗艦之作，將品牌貴族感推至頂點，呢部馬力達430匹嘅四門五座位房跑車，固然跑得，用料造工細緻豪華一樣係重點，由外到內貴氣逼人。<br> <br> 當時車價：約$1,738,000</p><p>Oct<br>HondaJazz實用車王</p><p>日本長賣長有嘅本田Fit，即港版Jazz，喺08實用型之選中，肯定有本事稱王。呢架車仔樣靚、天幕車頂、慳油，也有不俗操控性，最緊要係夠平！<br> <br> 當時車價：約$149,000</p><p>Nov<br>VolvoXC60自動煞車</p><p>跑車同SUVCrossover嘅VolvoXC60喺逆市中登場，圓潤外形叫人耳目一新。話題賣點則係一套全新嘅自動煞車系統CitySafety，防止慢速時碰撞，夠新意。<br> <br> 當時車價：約$478,000</p><p>Dec<br>FairLady370Z名門新生代</p><p>水貨車行搶先引入全港首部370Z，可算萬眾期待。370Z比上代輕巧，操控性亦更強，不過作為日產08辣跑代表作，似乎就比唔上07嘅GT-R咁有震撼性。<br> <br> 當時車價：約$588,000</p></body></html>