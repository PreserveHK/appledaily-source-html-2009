<html><header><meta charset="utf-8"><title>裁過氣亞姐慳得就慳<br>馮仁昭四圍超：亞視石膏麒麟壞風水 - 馮仁昭</title></header><body><h1>裁過氣亞姐慳得就慳<br>馮仁昭四圍超：亞視石膏麒麟壞風水 - 馮仁昭</h1><p>風水嘅嘢正所謂寧可信其有，不可信其冇，唔好話馮仁昭迷信，做娛樂圈呢行嘅人對風水好重視，好似亞視領導人一向注重風水局，不過最近竟然俾上任12日就落台嘅王維基大破風水陣。<br> 喺亞視大堂外一直擺放咗多隻唔同形態嘅風水麒麟，但上月王維基倒台嗰日，傳媒喺亞視總台爭相採訪，有人打爛咗兩隻風水麒麟，結果被發現係用石膏造成，只係油上銅色。</p><p>孫辰吳芳執包袱</p><p>有員工睇唔過眼話：「唔怪得亞視人事不寧啦！」堪輿學家麥玲玲接受本報電話訪問時就話：「風水麒麟係旺地同化煞擋煞，一般風水物係用銅或者用重石造，用石膏造係咪道具嚟㗎？石膏係冇效力嘅。」<br> 另外，07年亞姐季軍孫辰及同屆落選嘅吳芳，雖然前年同亞姐簽咗一年死約一年生約，但𠵱家亞視管理階層立立亂，加上金融風暴影響乜都縮皮，呢班外勞率先被開刀，孫辰同吳芳上月中收到通知唔再續約，呢個月中就要執包袱返家鄉武漢。<br> 孫辰噚日話：「亞視12月19日通知我話唔同我續約，過去一年都冇乜工作，我又接觸唔到公司高層，亦冇其他選擇，就算返家鄉嘅機票都要我自己畀錢買。」</p></body></html>