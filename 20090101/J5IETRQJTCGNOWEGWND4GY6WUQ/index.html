<html><header><meta charset="utf-8"><title>名人最愛IT潮物　Apple威晒！</title></header><body><h1>名人最愛IT潮物　Apple威晒！</h1><p>08回顧<br>咁又一年！雖然由奧運前魚翅撈飯，演變成要食街邊碗仔粉絲，但IT產品理得你死，全年無休照出可也。手機、AV界完全俾Apple獨領風騷，問好多影視紅人出乜手機？全部以iPhone3G當尺嚟度，加埋iPod在AV界壓陣，絕對係跨界別大勝！08年另一大豐收，當然係電腦界NetBook，$3,000左右人手一部，再嚟09回顧使唔使同Desktop開悼念祭？雖不中、亦不遠矣！<br><br>記者︰陸俊雄<br>攝影︰伍慶泉</p><p>AngelaBaby<br>iPhone3G</p><p>女仔唔會鍾意操作太複雜IT產品，我覺得今年最好係iPhone3G，熱感操控，手感好又UserFriendly。我一有時間就會上網下載AppStore啲小遊戲，Free同要畀錢嘅都有試過，令到部機感覺好多變化，好啱打發時間。另外地圖係最好用，啱晒我呢類唔識認路的人。不過勁唔好彩我部iPhone3G已經魂歸天國，早排跌了落廁所。</p><p>JJ<br>iPodNano</p><p>iPodNano細部又多色！你知我今年唱歌出碟，所以要迫自己聽好多人哋同自己嘅歌，偷吓師改進吓。我最近買咗部紫色Nano；新一代CoverFlow仲有GSensor，可以打橫睇，一來介面靚、二來操作唔複雜，我覺得佢完全做到我想要的要求。</p><p>趙碩之<br>Nokia3600slide</p><p>身邊太多人用iPhone，我都覺得佢係今年最潮，不過我反而鍾意傳統品牌手機，特別係Nokia，實用又出名唔易壞。我最鍾意紅色嗰部3600slide，雖然唔係咩貴機，但幾鍾意佢推蓋設計，黑、灰色機太普遍喇，突然有部紅色好醒神。女仔特別鍾意又輕又薄（重量得97g、厚度得14.5mm），功能太多變相部機會大咗。我要求好簡單，有得影相、睇H.264高清片已經係Bonus，顏色外形又吸引已經足夠。</p><p>森美<br>HPMini2133</p><p>今年直頭係Netbook天下，有咩IT產品紅得過佢。我自己買咗部HPMini，細細部帶出街用真係好方便。不過我會鍾意部機行HardDisk多過SSD，始終容量會多好多，你知我鍾意放好多歌、好多片入部機度，如果好似一啲EeePC行SDD就死得喇，得嗰十幾廿GB一定唔夠用。</p><p>王貽興<br>日本水機SoftBank</p><p>本來覺得iPhone今年最正，但覺得佢起初出的宣傳廣告好有欺騙成份，我等佢跌價等到今日都依然無望。唔諗iPhone，日本水機SoftBank推出PantoneColor係一絕，我仲買了部桃紅色。當一街電話顏色都係大同小異的時候，突然拎部Pantone色出來係好型的事，我身邊好多做設計的朋友都用佢。</p><p>Leo<br>MonsterHunter2G</p><p>我揀Game喇，雖然《GVG》好強，但我鍾意《芒亨》多啲。最初吸引到我去留意呢隻PSPGame，係因為好多人約埋去麥記打。始終打機只係得一個人對電腦會好快玩悶，而《芒亨》最好係唔只用Wi-Fi連線打，仲可以上網同人打。雖然我就未試過落麥記打咁激（話晒都係公眾人物），但在商台就成日同Donald打。</p></body></html>