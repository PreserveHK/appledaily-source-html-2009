<html><header><meta charset="utf-8"><title>空口講創意 - 左丁山</title></header><body><h1>空口講創意 - 左丁山</h1><p>聽藝術T介紹丁衍庸公畫展後，在沙田馬場碰到藝術B，少見也。藝術B話於聖誕新年假期，到馬場鬆一鬆，當到酒樓食午餐而已，跑番幾場馬咪打道回府囉，如果夠運嘅話，買十蚊中番幾百，有免費娛樂㖭。橫掂藝術B唔識馬嘅，又唔刨馬經，只識跟風，邊隻馬着燈落飛，佢就用呢隻馬做膽食單T全餐，試過一次畀佢收咗幾千銀，於是向佢介紹丁公畫展。藝術B話：「我哋行內人梗知丁公畫展正在舉行啦，等我睇完就向你講解番！」<br> 藝術B既搞藝術，又教設計，周圍兼職，自得其樂，佢話近年設計課程流行，大專校外課程部，IVE及一啲專門學校，以至高中學院（只收中四至中七生）等都要搵有經驗人士兼課，但現在香港設計課程分成兩大派，有新與舊之爭，埋唔到堆，就會受人排擠。乜教書都分派別呀！藝術B話：「我係舊派，初中就鍾意畫嘢，跟人學，老師要我學素描，畫靜物（蘋果、花瓶等）素描畫足三年，先至上手學油畫，到美國讀大學主攻油畫，真係畫到手指都震埋，後來返香港知道畫畫難以搵食，改攻設計，因為有素描底，油畫底，轉型十分容易。所以我教書，首先教基本功，教學生畫直線。點知香港興起一派新人，認為電腦可以解決好多技術問題，最緊要係啓發學生創意，不可困住學生心靈，視我哋呢班老派教書，包袱太多，扼殺學生創意，窒礙學生心靈。你知啦，香港文化人甚多，講理論如泉湧，講到天下無敵，又真係可以霸佔山頭噃。有一間創意書院搵兼課老師，我不知就裏曾經申請，畀人一口拒絕，原來呢間就係新派當道嘅！」<br> 究竟新派教書法，有冇成績呀？藝術B話不願評論，以免影響他人。左丁山就諸事八卦，搵到一位曾經與左丁山有關連嘅項目設計師問一問，原來佢亦係老派，佢對新派嗤之以鼻，指出某位名人搞創意書院不見成績，收生數字有待改善，否則競爭力日減。佢話新派之學生弊在基本功比較弱，出到社會做事，空談創意，屬花拳繡腿，本港設計大師級人物對呢派嘅學生，尊重多於重用。&#13;</p></body></html>