<html><header><meta charset="utf-8"><title>中環在線：處女座彤叔危中有機 - 李華華</title></header><body><h1>中環在線：處女座彤叔危中有機 - 李華華</h1><p>舊嘅唔去，新嘅唔嚟，新年伊始，華華最想知梗係今年有冇運行，好唔好入市低撈好股。除咗問一眾股評人，華華仲去咗問占星師Jupiter，佢話受水星逆行影響，09年股市波動，不過年中會有小陽春。佢提醒股民要特別留意1月、5月同9月呢3個月份，仲話有興趣趁低吸納嘅可以睇準機會入市。<br> Jupiter話，由於冥王星啱啱入咗山羊座，對基建、地產同大企業會有較大衝擊，起碼要調整一年，到2010年先會好轉。不過，由於木星進入水瓶座，對科技、創意行業同電燈都有利，一啲冷門嘅行業亦分分鐘有機會突圍而出。</p><p>四叔會經歷大轉變</p><p>舊年金融海嘯，唔少富豪大孖沙輸accumulator輸到儍，咁今年佢哋又會唔會繼續運滯呢？<br> Jupiter話處女座嘅彤叔鄭裕彤算係運程比較好嗰位，今年各方面都有改善同提升，只係權力地位有啲危機，但可以絕地反彈。中環財經圈，個個都知彤叔出名精靈，究竟有邊個會威脅到佢嘅地位呢？不過，Jupiter話彤叔嘅貿易生意，今年發展會更好，09年大豐收。<br> 舊年自封「冒牌股神」嘅四叔李兆基屬雙魚座，今年會經歷大轉變，主要喺年中，生意上會有新嘅擴張機會，但怕佢諗得太理想，會過咗火位。有靚新抱徐子淇今年為四叔再添乖孫，相信點計，今年對四叔嚟講都係好年。</p><p>超人唔適合搞新嘢</p><p>至於獅子座嘅超人李嘉誠，今年最好就做番傳統業務，試新嘢就差啲喇，千祈唔好投資藝術、娛樂，反而做番地產會對佢最有利，另外，今年都適合同人合作，獨力做反而會因競爭大咗而有影響。<br> 不過，小小超李澤楷今年運程就麻麻，天蠍座嘅佢今年受好多行星對冲，屬大變化一年，已建立嘅根基會有變化，想做嘅又未必做到，有啲阻滯！<br> 仲有人馬座嘅賭王何鴻燊，09年遇上冥王星迎月亮，個人情緒同家庭方面會煩惱多多。佢嘅賭業王國好有機會擴張，但過程就充滿阻滯。</p><p>名人星座</p><p>‧李兆基　出生日期：3月6日　星座：雙魚座<br> ‧李嘉誠　出生日期：7月29日　星座：獅子座<br> ‧鄭裕彤　出生日期：8月26日　星座：處女座<br> ‧吳光正　出生日期：9月5日　星座：處女座<br> ‧唐英年　出生日期：9月6日　星座：處女座<br> ‧任志剛　出生日期：9月9日　星座：處女座<br> ‧郭鶴年　出生日期：10月6日　星座：天秤座<br> ‧李澤楷　出生日期：11月8日　星座：天蠍座<br> ‧邵逸夫　出生日期：11月19日　星座：天蠍座<br> ‧何鴻燊　出生日期：11月25日　星座：人馬座<br> ‧胡應湘　出生日期：12月3日　星座：人馬座<br> 資料來源：蘋果資料室</p><p>李華華<br> mailto:LiWaWa@AppleDaily.com</p></body></html>