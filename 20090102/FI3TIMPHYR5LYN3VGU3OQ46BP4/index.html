<html><header><meta charset="utf-8"><title>中環在線：太古太子準備接班 - 李華華</title></header><body><h1>中環在線：太古太子準備接班 - 李華華</h1><p>太古（019）同港機工程（044）嘅大股東施懷雅（Swire）家族，下一代接班人已經蠢蠢欲動，準備好隨時接棒。太古同埋港機宣佈，施雅廸爵士服務咗集團30年後，係時候退落嚟，由元旦日起，佢長子施銘倫（MerlinSwire）會擔任非常務董事，為未來順利接棒鋪路。</p><p>35歲就上位</p><p>睇番資料，施銘倫並唔係貿貿然入董事局，97年佢已經加入英國太古集團，駐守英國、本港同埋內地，06年5月至08年6月期間，佢曾經做過廈門太古飛機工程董事兼行政總裁，又係英國太古集團董事兼股東。通告仲話，施銘倫任職至今年股東大會舉行為止，就合乎資格參選董事喇。換句話講，好快就可以坐正做管理層。<br> 講開又講，施銘倫今年只係三十有五，加上係英國一級名牌學府牛津大學古典文學榮譽學士，稱得上年輕有為，唔知佢名草有主未呢？</p></body></html>