<html><header><meta charset="utf-8"><title>逆市奇葩大律師
 - 左丁山</title></header><body><h1>逆市奇葩大律師
 - 左丁山</h1><p>今日係東亞銀行創行九十周年誌慶日，黃昏時候東亞銀行在會展新翼大堂辦紀念酒會，預料有逾千名達官貴人、社會名流、同業友好及客戶等前往參加。今晚適逢星期五，告士打道/灣仔北奉旨塞車，預料到時塞上加塞，各位請留意。<br> 今年各銀行均受金融海嘯衝擊，東亞不能倖免，今日大概可以趁九十年誌慶，沖喜一下，希望○九年旺氣重來。香港好少百年老店，銀行之中，英資創辦嘅滙豐、渣打都有百年以上歷史。華資銀行就以東亞最為歷史悠久，於一九一八年由簡李馮周四大家族倡議創立，歷經憂患、戰亂，政治改朝換代，至今屹立不倒，逐漸演變成為李氏家族控制嘅華資最大銀行，一部東亞銀行史就係香港商人發展史及家族變遷史，希望十年後東亞慶祝創立一世紀之時，能有學者為此著書立傳。<br> 賓架Ｗ一早就約定左丁山一齊去參加東亞九十周年酒會，祝賀賓架李、賓架彭等等東亞高層。左丁山問佢：「你有冇時間去㗎？」賓架Ｗ話：「點忙都要去㗎啦，除非又畀政府捉咗去開會！」何出此言？據左丁山所知，所有涉及雷曼迷你債嘅銀行，都有可能隨時畀政府召去開會，差唔多係隨傳隨到，而且次次要高層親自出席，所以啲高級賓架忙到要死，開會開到暈。事情發展至咁樣，點樣解決雷曼迷債事件呢？<br> 據一位知情人士講，因美國清盤人介入美國滙豐（作為雷曼迷債抵押品信託人）與香港銀行嘅談判，法律問題極為複雜，本地銀行基本上已無回購迷債嘅意欲，點都要等到美國方面解決咗清盤人與美國滙豐嘅問題先，一等唔知要等幾耐。至於本地雷曼苦主，如係長者及有誤導證據嘅，一向銀行投訴，銀行傾向協商解決，至於其他，要打官司就悉隨尊便。據講一位大律師，曾在證監會任高職，現在接呢啲官司忙到不可開交。一啲大律師於年中接Accumulator官司，做到手軟，雷曼破產後，接迷債訴訟更加忙，呢類律師可謂逆市奇葩，市愈跌，佢哋生意愈好，仲可以趁機揚名立萬㖭。</p></body></html>