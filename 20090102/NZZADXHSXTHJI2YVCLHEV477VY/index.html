<html><header><meta charset="utf-8"><title>何韻詩食白果賴軒仔</title></header><body><h1>何韻詩食白果賴軒仔</h1><p>商台叱咤頒獎禮昨日圓滿結束，賽後大會移師富豪機場酒店舉行慶功宴。之前有傳何韻詩會缺席叱咤，但昨日捧蛋的她坐足全程兼出席慶功確具體育精神，對此她說：「我只係話自己應該冇獎，要賴軒仔（張敬軒）前日買咗個腐竹白果糖水畀我。」<br> </p><p>方大同風騷滿場飛</p><p>與密友容祖兒同聲同氣的阿詩又說：「要引用容小姐嘅說話，如果樂壇係一個花園，以我性格唔會係前面嘅花朵，而係一棵樹，經得起考驗，根會越生越長，令樂壇土壤更豐盛。」她強調沒有為食白果不悅，因她心中有數，她還大讚王菀之又戥她攞獎開心，但提到謝安琪成大贏家，阿詩只讚一句：「知佢有一定成績。」<br> 祖兒挫謝安琪奪女歌手金獎，她說：「我冇諗過攞金，估唔到2009有咁嘅surprise，今晚賽果係驚喜但合理。」奪男歌手金獎的方大同在慶功上拖薛凱琪和周柏豪滿場飛敬酒，表現風騷，他直言對商台玩他和薛凱琪沒所謂，他說：「我覺得好開心，好笑㗎，我都未喊佢（薛凱琪）就喊。」<br> 古巨基敗於方大同手上，基仔說：「大家唔好太在意，今日賽果合理，係自己鬥自己。」陳奕迅則撐方大同奪金實至名歸。王菀之表示獲頒女歌手銅獎時聽見台下有歌迷大叫「好大」，故才許下減肥承諾。<br> 採訪：李珮洳、王連連<br> 攝影：林德雄、葉君海</p></body></html>