<html><header><meta charset="utf-8"><title>中環在線：耶魯輸股票轉買債券 - 李華華</title></header><body><h1>中環在線：耶魯輸股票轉買債券 - 李華華</h1><p>環球金融海嘯，唔單止專業嘅機構投資者同埋散戶焦頭爛額，就連一級學府嘅投資都幾乎凍過水。耶魯大學眼見過去短短半年，大學基金就蝕咗60億美金（相當於468億港銀），投資主管DavidSwensen隨即變陣，打算增持債券，抵抗金融海嘯嘅威力。<br> Swensen透露，舊年6月底，耶魯大學基金值229億美金（約1786.2億港銀），對比85年只有10億美金（78億港銀）嘅規模，賺咗足足廿倍有多；不過到咗舊年9月，金融海嘯一撲過嚟，就蒸發咗幾十億美金，舊年底跌到淨番170億美金（1326億港銀）。<br> 買股票蝕到七彩，Swensen決定把握良機，未來轉投債券懷抱，仲話由銀行貸款到投資級別嘅債券，以至較投資級別次一級嘅債券，估值都非常便宜，係難得一見嘅入市良機咁話。希望佢冇睇錯市啦。</p></body></html>