<html><header><meta charset="utf-8"><title>老古董MP4</title></header><body><h1>老古董MP4</h1><p>嚟緊好快農曆新年，到親友家拜年就少不免，咩話!你係電視迷唔肯出街？就畀個電視你攬住出街，SPEED新返咗部古董電視MP4播放機，插SD放片，拎出街慢慢煲，再加聽歌、隨街晒電子相簿，攞出嚟威晒！<br><br>記者：許福合<br>攝影：王文忠</p><p>3.5吋扮黑白電視
</p><p>家陣興高清電視，舊式電視幾乎成絕版，SPEED呢個Q.TV相當有噱頭，不單止做到成部舊式黑白電視機，最過癮仲係有兩條V型天線，雖然本身無電視接收功能，不過具備FM收音機，亦可從機頂天線接收。<br> Q.TV外形肥嘟嘟，夠晒可愛之餘，仲有5種顏色可以揀，包括青綠、粉紅、橙、灰及白色，不過綜合意見都係粉紅色最得人歡心，而屏幕大小為3.5吋TFT，仲專登將屏幕整成微曲，勁精緻過癮。&#13;</p><p>320×234畫質流暢
</p><p>呢幾晚追睇《珠光寶氣》，劇力逼人，好多時會錄低出街睇，Q.TV可以兼容AVI（MPEG4）、MP4及3GP，只要花些時間轉成MP4，一集大約180MB，1GBSD卡已經可以放多套出街睇，而手機常用格式3GP更可直接播放，認真方便又好玩。<br> 至於播放質素，流暢度完全無問題，不過顏色就差些少，還好解像度有320×234，以3.5吋大小都算唔差！其他功能包括音樂播放、日曆及時鐘響鬧，整體功能雖然唔及一般PMP，不過Q.TV幾百蚊貨色，都玩得過喇！</p><p>Profile
</p><p>屏幕：3.5吋TFT<br> 記憶體：SD/MMC<br> 檔案格式：JPG/MP3/MP4/3GP/AVI<br> 其他功能：FM收音機、時鐘響鬧、內置喇叭<br> 電源：內置鋰電池<br> 體積：120×60×100mm<br> 重量：200g&#13;</p></body></html>