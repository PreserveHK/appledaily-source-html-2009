<html><header><meta charset="utf-8"><title>轆Book：<br>舞掂棍波蓮花　140km/h唔算快</title></header><body><h1>轆Book：<br>舞掂棍波蓮花　140km/h唔算快</h1><p>今年樂壇女新人方珈悠，女新人？有車牌未呀？「有牌，不過𠵱家無揸車。」借架Hardcore棍波跑車畀佢，都係諗住挨挨碰碰影吓靚相啫。鍾意咩車？「Maserati，蓮花我都揸過，兩架都咁鍾意。」咦？唔對路，棍波嚟喎！會死火㗎喎！「ExigeSSport嘛。」講完呢句，入波畀油轟一聲飆走咗。呢個靚女，好難追呀！<br><br>文：嘴嚼爺<br>攝影：譚盈傑<br>化妝：MattChui@xenter<br>服裝：Luvlicious、SteveMadden</p><p>「140km/h，都唔算好快啫。」</p><p>Jaime有首主打歌叫《最緊要快》，唓，我都識唱《極速傳說》，又唔見我㗎車有氮氣加速……我呢啲中年漢，最鍾意用老鬼心態睇小女性駕駛者。「我一夠歲數就考牌，16歲嗰陣喺加拿大考咗喇。」無揸車，即係雪藏牌啦，「有時都會借朋友車揸吓，呢架ExigeSSport我朋友都有，所以揸過，馬力好大，不過我朋友嗰架改咗好多嘢。」似乎係識嘢之人，「其實我都好鍾意揸車，尤其跑車，喺加拿大就成日揸，好多大直路，揸到好悶。」手車好辣咁款，「唔辣唔辣，最快都係140km/h，唔算好快啫。」長頭髮斯斯文文嘅後生女，竟然係女車手。</p><p>第一次高踭鞋加速</p><p>1,800cc直4機械增壓引擎，提供240匹馬力，扭力23.5kgm，0至100km/h只需4秒多啲啲，而且設備賽車化，車重只有935kg，ExigeSSport絕對係硬橋硬馬超跑。約女星試車，大部份都係為影靚相，見到跑車都係高8度：「嘩，好靚呀！」叫佢試吓，再高多8度達海豚音頻：「唔好啩！唔好喇！」叫Jaime試車，「好呀！」反而編輯俾佢大番轉頭，有啲遲疑。上車校倒後鏡望側鏡，踩極力子試吓轉波，放HandBrake，入波踩油一氣呵成，無話婆婆媽媽，同架車一樣咁爽快，「不過，我都係第一次着高踭鞋揸車咋！」</p><p>夠力轉彎穩</p><p>試一轉返嚟，「夠力呀，而且轉彎好穩，都係因為坐得低，所以好有速度感。」以為Jaime係一個辣妹，其實佢都有嬌柔一面，「不過上落車好麻煩呀，尤其着裙。而且張座椅都好硬。」順便呻埋部份香港駕駛者態度麻麻，「香港車多人多路又窄，所以少揸車。係呀，無禮貌呀，都唔讓人嘅。」無理由吖，雖然我同好多人一樣，都係見到前面車打燈就即刻畀油頂住佢，但應該靚女除外啩。</p><p>LotusExigeSSport規格</p><p>引擎：1,800cc直4機械增壓<br> 馬力：240ps/8,000rpm<br> 傳動：6前速手波<br> 扭力：23.5kgm/5,500rpm<br> 優惠價：$659,000（連SportPackage，最後一部）<br> 查詢：RichburgLotus（28770810）</p></body></html>