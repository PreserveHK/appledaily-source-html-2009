<html><header><meta charset="utf-8"><title>反擊謝安琪　圖破《勁歌》紀錄<br>祖兒問鼎女歌星獎6連霸</title></header><body><h1>反擊謝安琪　圖破《勁歌》紀錄<br>祖兒問鼎女歌星獎6連霸</h1><p>在剛舉行過的新城及商台兩大樂壇頒獎禮上，容祖兒與來勢洶洶的潮媽後浪謝安琪火併後各有輸贏，二人還未唞順條氣，今晚又要出席無綫的《十大勁歌金曲頒獎典禮》再鬥攞獎。據悉，祖兒將大反擊揮低謝安琪，冧莊最受歡迎女歌星，榮升6連霸兼破已故樂壇天后梅艷芳的5連霸紀錄，難怪祖兒昨日出席《勁歌》拜神儀式時春風滿面，對蟬聯獎項胸有成竹。</p><p>繼新城勁爆及商台叱咤頒獎禮後，今晚無綫將在九龍灣StarHall舉行《2008年度十大勁歌金曲頒獎典禮》，合共頒發49個獎項。憑《囍帖街》唱紅的潮媽謝安琪，雖然入行僅3年，但之前兩戰祖兒毫不輸蝕，更成前日叱咤大贏家搶盡風頭，不過祖兒今晚將會大反擊，據悉她會力壓謝安琪奪最受歡迎女歌星獎。<br> 祖兒由03年起一直成為《勁歌》最受歡迎女歌星得主，去年她已平了已故樂壇天后梅艷芳85至89年的5連霸紀錄，據知祖兒今晚將冧莊女歌星獎，刷新獎項紀錄榮登6連霸女王寶座。至於最受歡迎男歌星，則屬古巨基與陳奕迅（Eason）之爭，當中以Eason奪獎機會較大。</p><p>祖兒興奮<br>謙稱難與阿梅相比</p><p>亞太區最受歡迎香港男、女歌星更是競爭激烈，祖兒、蔡卓妍（阿Sa）和楊千嬅齊齊爭崩頭；基於劉德華將缺席頒獎禮，故爭逐亞太區男歌星獎的基仔、Eason和李克勤均有機出線。另一大獎金曲金獎，謝安琪的《囍帖街》將打低關菊英的《無心害你》。<br> 《勁歌》戰幔今晚掀起，一眾歌手如祖兒、千嬅、謝安琪、Eason和關菊英等，昨齊集九龍灣先行出席拜神儀式，惟獨克勤和何韻詩缺席。祖兒直言對冧莊女歌星獎有信心，若今年再得獎便超越梅艷芳的得獎紀錄，對此她說：「個紀錄係平咗定係超過，地位都唔可以同梅姐相提並論。」祖兒又謂較看好阿Sa攞亞太區女歌星獎，她說：「我睇好阿Sa攞，我冇諗呢個獎，覺得係好高榮譽，暫時遙不可及。」有傳祖兒為得獎答允做足15場由無綫主辦的劉家昌演唱會，她昨日否認說：「今年嘅plan已經出咗，但未有做劉老師嘅演唱會，我好尊重佢，如果叫我做會湊熱鬧支持。」<br> 拜神儀式上，林敏驄突然將獎項遞給祖兒和千嬅，嚇得二人耍手擰頭不敢拎，現場見她們二人有傾有講，但跟謝安琪卻欠交流。被傳是亞太區最受歡迎女歌星得主的千嬅，被問到會否覺得無綫分豬肉時，她說：「唔好話分豬肉，係睇吓我個file厚唔厚，我邁向中女的祈禱，玩得呢個遊戲會遵守規則，除非自己退休唔做，我會接受賽果，攞得入場券就志在參與，總會奉陪到底，做歌手要配合公司marketing。」</p><p>感謝老公<br>安琪爆Eason偷獎座</p><p>至於暫以11個獎領先傳媒大獎的謝安琪，有望撼低同門師兄Eason，她昨日自爆被Eason搶走叱咤樂壇至尊歌曲獎座，Eason則笑着還拖說：「你叫佢慳啲，係宣傳人員放咗（個獎）喺車，佢攞咗我個至尊歌咋。我攞過，遲早會攞番，豈有此理！」<br> 謝安琪昨又接受電台訪問，表示聽到別人以大贏家形容她感到不舒服，她說：「唔係獎多就叫贏，獎項只係鼓勵作用，所有歌手應該去恭賀大家，唔係去爭去鬥。」她更公開多謝老公張繼聰說：「我喺屋企同佢有共識，唔會上台多謝佢，佢畀我個擁抱好重要，係精神支持，同佢眼神交流換嚟力量。我好多謝張繼聰先生，佢好成熟好有自信，就算外界將我哋比較，佢嘅表現都唔使我掛心。」謝安琪又指外界將她與祖兒和千嬅比較，令她覺得很尷尬，因二人都是前輩。<br> 採訪：王連連、駱華齡　攝影：葉君海</p><p>娛樂資料庫：JFK平分秋色</p><p>08年度4個樂壇頒獎禮中，至今已舉行了兩個，女歌手方面，容祖兒和謝安琪各領風騷，形成「JFK」（JoeyfightKay）局面，其實以一個歌手的聲色藝條件而言，二人的確各有強項。</p><p>解碼：無綫今開會定生死</p><p>08樂壇第3張成績表《十大勁歌金曲頒獎典禮》今晚舉行，各獎項的公眾投票及大會評審（港台馮偉棠、商台甘菁菁、新城朱明銳、無綫樂易玲及顧嘉煇）分數各佔總分20%，其餘60%則由無綫音樂統籌委員會（簡稱音統會）評分，音統會成員共有7人，分別為陳禎祥、陳志雲、何麗全、樂易玲、陳家揚、陳佩華和潘裕佳。<br> 過往音統會在頒獎禮舉行前數天，便會開會決定所有得獎名單，但無綫今年卻玩驚喜，刻意安排在頒獎舉行當天的上午（即今天），才召開會議，此舉還可避免唱片公司太早知道賽果，然後出現爭獎拗數情況，實屬一舉兩得。而音統會開會期間若出現爭拗，便會進行投票，為此該會人數一直保持單數，使投票不會出現同票情況。<br> 撰文：林妃</p></body></html>