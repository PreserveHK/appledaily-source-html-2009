<html><header><meta charset="utf-8"><title>勁歌眾星真面目</title></header><body><h1>勁歌眾星真面目</h1><p>藝人的工作是帶給觀眾聲色藝享受，最低格標準是打扮在攝影鏡頭前克盡見得人、過得自己的守則，偷懶鬆懈絕對冇運行，學華仔話齋：「今時今日咁嘅服務態度點得㗎？」各藝人踏台板時有超級形象造型幫拖，不過眾歌手昨日現身九展為《勁歌》總選綵排，有人超求其似剛落床，有人錯悟mix&amp;match真諦又出事，更叫人慨嘆的，是sell青春的十八廿二原來素顏時是這樣適合參加萬聖節派對，所以，一日為藝人，都應高度戒備，求其不得！　攝影、撰文：Gracekelly</p><p>鍾舒漫瞓醒打扮</p><p>卡通人物美妮衞衣配素顏，連墨鏡都慳番，這一身如同剛落床的打扮，鍾舒漫，你是否一早已洞悉現場大卡士歌手太多，沒有人會留意到你，所以如此放肆呢？</p><p>江若琳胡亂配搭</p><p>一個穿casual也無丁點章法智慧的例子，天氣凍冰冰一層層的穿法固然可以穿得好型，型不來也最起碼企企理理整整齊齊，江若琳雖已化妝兼戴上大眼仔，但她這一身儍豹粉紅亂披上身的配搭，隨便一個旺角潮童也跑贏她。</p><p>HotCha青面少艾</p><p>青春無敵又唱又跳的HotCha，冧盡少男心，但是原來青春也難敵長期沉重化妝，成員中Winkie及Regen不過沒有「上足色」，即時面青青一副殘樣，乍看還似化了個萬聖節青面妝。</p><p>胡杏兒精裝老氣</p><p>以上香切燒豬綵排的打扮，杏兒絕非求其笠件衫出街之輩，可惜她這身「自己嚟」的輕裝，那條絲巾還是披在陳太頸上最合身份，過氣摺腳牛仔褲下又灰襪又紅鞋，穿不出chic，換對靴或波鞋可能即刻冇事。</p><p>關菊英黑氣纏身</p><p>在一班青春歌手身旁，菊姐無論在那一方面計都難免格格不入，全黑打扮其實十分企理，錯只錯在同場太多色水，如果菊姐是在參加八和會館或懷舊歌手演唱會綵排，她一身低調的黑，定必贏晒。</p></body></html>