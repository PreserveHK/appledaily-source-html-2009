<html><header><meta charset="utf-8"><title>麥玲玲批09行運條件　矮細中女小儀勢彈起</title></header><body><h1>麥玲玲批09行運條件　矮細中女小儀勢彈起</h1><p>玄學家麥玲玲師傅前晚去咗《蘋果》網站直播節目《娛樂開CHAT》，有佢做節目嘉賓，主持人懷鈺當然要問吓佢今年成個娛樂圈嘅運勢啦！玲玲師傅就話今年成個娛樂圈包括歌、影、視都好難搵錢，但係一啲有關打仗同功夫嘅電影就可以突圍而出，亦即係話以梁朝偉同金城武作號召嘅賀歲華語片《赤壁─決戰天下》，同埋由甄子丹主演《葉問2》嘅成績都應該唔錯。<br> 玲玲又話生得矮同年齡介乎35至45歲嘅中女都較容易搵錢，仲話靠把口搵食嘅歌手同DJ，如果口大嘅話都好着數，懷鈺就話覺得口大嘅黃宗澤同矮仔王祖藍好掂，但以馮仁昭睇，要符合中女、矮小身形同口大呢三個條件，38歲又細細粒嘅商台DJ阮小儀就中晒，而玲玲師傅自己都中兩樣啦！</p><p>陳慧琳有喜成數高</p><p>另外，懷鈺又問到玲玲師傅邊對夫妻喺今年最大機會有BB？玲玲師傅話：「陳慧琳喺咁多對入面，有喜指數係最高嘅，好大機會上半年就有BB。」咁是非多多、09年第一對新人倪震同周慧敏呢？玲玲師傅就話周慧敏係會有BB運，但只會係呢兩年發生，如果過咗2010年，想有都好難喇！大家可登入《蘋果》網站 http://ent.appledaily.com隨時重溫節目。 </p></body></html>