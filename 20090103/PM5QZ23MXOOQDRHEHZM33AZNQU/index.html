<html><header><meta charset="utf-8"><title>NewLifeBook花殼花心</title></header><body><h1>NewLifeBook花殼花心</h1><p>新年新氣象，好似我呢啲貪新忘舊嘅人，就最愛新鮮，最好可以天天新款，富士通LifeBookA系列NoteBook就睇中用家嘅花心，推出新機A6210及A1110大玩換殼，各有3種顏色鋁殼，供玩家可以隨時替愛機變身，而兩機開價都唔使1萬，唔使花大筆金錢，又唔想買平價貨嘅NetBook就最啱！<br><br>記者：許福合<br>攝影：楊錦文<br>Model：Wing@PureModel</p><p>A6210唔過萬Sell靚畫</p><p>A6210本身會係黑色機身，但配有紅、紫、灰色機殼，上面印有格仔暗紋，在原來單調顏色上加上唔少花色，而A6210本身功能亦走靚靚路線，擁有一個15.4吋高解像度靚芒，可達1,280×800高解像度，而光度同對比度分別為300nits及300:1，同級機嚟講算高規格，加上內置RadeonHD3470顯示卡，顏色還原能力特別強；機身背後設有HDMI，接駁高清電視慢慢欣賞。硬碟其實已用上320GB，但對BT玩家唔夠用的話，仲有eSATA可以好方便地接駁外置硬碟，備份資料影片比燒碟仲要方便。</p><p>Profile</p><p>處理器：IntelCore2DuoT8600（2.4GHz）<br> 顯示：ATiMobilityRadeonHD3470<br> 記憶體：2GBDDR3<br> 硬碟：320GB<br> 光碟機：DVDSuperMulti<br> 體積：386×265×43.5mm<br> 重量：2.97kg</p><p>A1110平價日本Look</p><p>A1110機身與A6210完全另一個風格，玩白色機身，雖然15.4吋屏幕叫唔上小白，不過整體外觀極具東瀛風味，白色機身配上紅、綠、藍三色機鋁殼，最過癮係殼面仲有迷幻花紋，無論係藍色碎花，又或者紅色蝴蝶紋都相當有「和」味。<br> A1110可以算少數走低檔富士通Notebook，開價$7,998，以日系大廠來加上All-In-One都叫平價之選，而佢本身功能都唔弱，130萬像鏡頭、DVD燒碟機、Wi-Fi、藍芽都樣樣有齊，而DualCoreT3400處理器及2GB記憶體，文書處理、睇片及上網都可應付裕如。</p><p>Profile</p><p>處理器：IntelDual-CoreT3400（2.16GHz）<br> 顯示：IntelGMA4500MHD<br> 記憶體：2GBDDR2<br> 硬碟：160GB<br> 光碟機：DVDSuperMulti<br> 體積：370×265×41-44mm<br> 重量：2.75kg</p><p>查詢：富士通（31012898）</p></body></html>