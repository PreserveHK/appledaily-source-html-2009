<html><header><meta charset="utf-8"><title>限制交易起波瀾 - 左丁山</title></header><body><h1>限制交易起波瀾 - 左丁山</h1><p>本欄於十二月二十二日講「延長禁售期」，認為此舉不妥，但估唔到香港啲大孖沙反應如此激烈，十二月二十九日在全港報紙刊登致財經事務及庫務局、證監會及港交所嘅公開信，大力反對，今次刊登廣告用正名號，公司名，人名出齊，所有大地產集團，包括長和系、新鴻基地產、恒基、恒隆、太古系、信和系、嘉里系（嘉里建設、《南華早報》、香格里拉）、信德系、羅氏兄弟系（鷹君、富豪、瑞安）、新世界系、合和系、麗新系、九倉系等等，全港大富豪有齊，著名工業股之中，有偉易達、創科、金山、德昌、維他奶、冠軍科技與看通等等，反對公司甚多，不能盡錄。專業團體就有特許秘書公會、專業財經分析及評論家協會等等，據知會計師公會、律師公會都係反對嘅，不過冇加入聯署。<br> 咁多上市公司反對，曾特首又碰上意想不到嘅一條政治問題咯，港交所與證監會為何決定在○九年一月一日實施延長禁售期？陳家強局長事先有無考慮反對聲音？政府正想營造社會和諧氣氛，上下一致救市之際，延長禁售期之議就逼到啲大富豪、大財團、二三四線股反晒枱，對香港及特區政府有何好處？<br> 大經紀與賓架Ｗ都對左丁山講：「港交所夏佳理主席與周文耀總裁都係非常醒目之人，點解呢次唔聽反對聲音就行事呢？」諗極都唔明？唯一嘅解釋就係○八年上半年太好景，港交所嘅諮詢文件收到嘅意見回應唔算多（一百○五份），內有四十份反對，三十一份贊成，三十四份冇意見，咁就算OK通過；及至九月十五日雷曼破產，金融海嘯席捲全球，股市大跌特跌之後，啲大公司忙於救市，唔記得咗件事，直到十一月中先至有人提起延長禁售期，先至部署大舉反對。事到如今，假若港交所一意孤行嘅話，特區政府會承受更大財團壓力。延長禁售期至最長七個月，香港可謂超越世界監管標準，假如怕上市公司董事搞內幕交易不如索性全年禁售啦，避沙蟲要斬腳趾，在所不惜吖嘛！對付內幕交易，在於嚴格監管內幕交易，而唔係盡量阻礙董事買賣自己公司股票！</p></body></html>