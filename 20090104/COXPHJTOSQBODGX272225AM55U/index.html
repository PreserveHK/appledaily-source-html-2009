<html><header><meta charset="utf-8"><title>09年首搶99件　$99皮褸</title></header><body><h1>09年首搶99件　$99皮褸</h1><p>咁又一年，時間過得真係快，希望呢個金融海嘯走得仲快，港人唔使日夜愁眉苦臉、唉聲嘆氣。但係對於一啲鍾意「濕平」買平、靚、正Items嘅朋友就未必唔係一件好事，因為市道好自然唔會出現咁多開倉大減價，到時個個都要捱番正價貴貨。本人就趁大減價買得好開心，覺得市道唔好就更加應該消費救市，刺激本土經濟，仲慳住個荷包的話就實救唔番！好似上樓古着舖Oldies咁，希望大家使錢使得開心，$99一件皮褸、$5一件Tee，實行有誠意地同大家Say：HappyNewYear！<br><br>記者：陳諾堯<br>攝影：譚盈傑<br>Model：Ceci&amp;Christopher@Stagemodels</p><p>OnCeci：<br> 棗紅色短身縛腰款西裝皮褸<br> 原價$780<br> 一三折$99<br> <br> OnChris：<br> 卡其色西裝皮褸<br> 原價$780<br> 一三折$99&#13;</p><p>二手皮褸$100有找</p><p>$99有件Vintage古着西裝款皮褸？係咪聽到都覺得好吸引呢？無錯真係咁筍，Oldies今日約有99件二手西裝款皮褸攞出嚟做開倉，全部開價$99，大部份都有款有Details，但男裝就比女裝多。正所謂皮褸唔怕多，況且$99買材料都值番喺度。</p><p>全新皮褸減至$350</p><p>本身如果係Oldies粉絲嘅你，都應該知佢哋嘅皮褸價錢唔算貴，仲有好多顏色選擇，款式又好襯。個人心水就係Basic嘅Zip-upHoodie款，非常易襯，今次減價$350有件，一定要買定一件黑色同一件Sharp色，咁揦起手都有得着。不過就件件都好窄身，瘦人啱晒，較肥胖嘅你不妨選擇大Size小小嘅男裝。</p><p>OnCeci：<br> 藍綠色短身Zip-upHoodie皮褸<br> 原價$880<br> 四折$350<br> <br> OnChris：<br> 深綠色Biker款皮褸<br> 原價$880<br> 四折$350</p><p>彩間Biker款冧至半價</p><p>冬天駕臨皮褸勢必大行其道，差不多人手一件，但款式來來去去都係嗰幾款。今次Oldies有幾件橫間彩色皮褸就更加別具一格，顏色Match得好特別，着上身夠Slim又Fit身，最重要係真係好擋風好暖，仲勁有Hip-HopFeel，着出街都唔易同人撞。另外電單車款皮褸都好型，如果你係一個RealBiker，就更加要買番件。</p><p>OnChris：<br> 彩色橫間啡毛毛Zip-upHoodie皮褸<br> 原價$1,280<br> 半價$640</p><p>$39條OldSkool裙</p><p>最近終於Feel到咩叫寒氣逼人，通街啲人都變米芝蓮上身，羽絨毛毛大褸乜都有，但係好快過埋農曆新年就回暖，到時春天一到又要搵番啲薄身衫出嚟着。所以買衫唔一定跟足季節，只要識Mix＆Match就掂，呢批One-piece裙最啱趁平入貨，着件西裝褸襯LeggingsFit晒！</p><p>OnCeci：<br> 紅色直條子圖案背心One-piece<br> 原價$180<br> 二二折$39<br> <br> 啡色Vintage手袋<br> 原價$480<br> 半價$240</p><p>同場超抵$5Tee
</p><p>畀一個$5大餅就有件Tee？仲要唔係全部二手，新舊都有，認真超值，話唔埋揭揭吓執到筍嘢！買開二手OldSkoolTee，平極都要幾十蚊件，家陣$5就有件，點都買番一兩件Jetso吓！不過每人只限買三件，有So梗係同大家分啦！</p><p>Oldies</p><p>開倉日期：即日起至1月11日<br> 開倉地點：銅鑼灣耀華街28號1樓<br> 開倉時間：星期一至五4:00pm-11:00pm；星期六、日1:00pm-11:00pm<br> 查詢：25758775</p></body></html>