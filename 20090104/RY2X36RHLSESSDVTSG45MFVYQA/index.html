<html><header><meta charset="utf-8"><title>瘋癲○八 - 左丁山</title></header><body><h1>瘋癲○八 - 左丁山</h1><p>新的一年已至，回顧○八年，已經往事如煙，○八年係一九六七年暴動之後，香港人最驚心動魄嘅一年，比二○○三年沙士，一九八七年大股災，一九八九年天安門民運，一九九七年金融風暴猶有過之。驚心之處，在於上半年一片好景，大家迷信北京奧運一定好，春天內地發生雨雪災，五月四川大地震，我哋仍然好鎮定，大力捐輸救災，豪氣豪爽之至；點知京奧過後，踏入九月，美國帶起金融海嘯，兩個月之內，全球陷入衰退，珠三角工廠大裁員……到咗年尾，金融界仲未自雷曼風波脫身，財經界就陷入「延長董事禁售期」之熾熱爭論，難怪經紀Ｋ對左丁山講：「我自一九七四股災中出道以來，到𠵱家歷盡股壇滄桑，可謂不虛此生。最好彩嘅，就係仲未死得！」○八年怪事奇事大事之多，發生之快，令人應接不暇，透不過氣來。方七月初，高官請咗左丁山吃飯，傾通脹問題，講如何紓解小市民之通脹煩惱，佢話本地內需太強，係通脹原因之一，點知到咗九月中，同一高官已經要講吓如何救市、刺激內需，前後兩個月，高官急急轉軚，誠始料所不及。<br> 新年期間，馬場之內，見到一啲政界財經界大人物，講起○八年九月之後，無不苦笑，大家最怕講Hedge與Accumulator（對沖），記得去年七月油價高企之時，某報社論大罵大公司管理高層收取高薪不知對沖，降低成本，逼市民接受高價。好嘞，好多公司老早頂唔順高油價、高商品價、高航運船租，紛紛對沖，點知全部摸頂，蝕到眼光光。現在啲高層管理人員提對沖而色變，講都唔敢講。反而一間巴士公司去年頂住高油價，猛咁蝕，但最近兩個月，油價大幅度回落，公司賺得滿意，消息人士話：「全靠冇對沖！」世界上邊度有水晶球㗎，只有事後孔明，香港啲議員最叻就係放馬後炮嘅啦。○八年做生意，有如賭一鋪，夠膽在七八月唔做對沖者，年尾笑得最甜，一早依照書本理論，以為審慎地管理成本而對沖者，竟一敗塗地。世界上有冇公平呢回事？現實世界係冇嘅，○八年將一切傳統投資智慧推翻，○九年係反思年，大家最好坐定定希望有錢剩。</p></body></html>