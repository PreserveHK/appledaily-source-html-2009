<html><header><meta charset="utf-8"><title>董事與內幕交易 - 左丁山</title></header><body><h1>董事與內幕交易 - 左丁山</h1><p>延長董事禁售期之爭論，經立法會財經事務委員會召開特別會議討論，質詢港交所與證監代表之後，左丁山卒之領悟港交所之「立法原意」，就係透過限制董事買賣本身公司之股票，盡量減少內幕交易。上市公司董事當然係insiders（局內人，或幕內人），但insiders買賣股票，未必就係犯法之「內幕交易」，一定要有涉及「股價敏感資料」之交易，先至係犯法嘅內幕交易，例如董事預知併購之股票價格而自己買咗股票先，就一定犯法，但如果董事經過公司內部合規程序，申請買賣本公司股票，就唔算係犯法之幕內人交易。<br> 禁止內幕交易之最有效制約係公司合規程序（經核數師審查過）以及個人道德規範，如個人毫無操守，貪念甚濃，根本冇法律可以阻止內幕交易，只能事後發覺，加以懲罰。做生意最重信心，民無信不立，現代商業金融活動如無信用、信心、信任，根本無法運作。當然西方老早發現有人作弊，故此幾百年來不斷修訂合約法、民法、刑法內容，令受害一方可循法律追討出蠱惑嘅對手，但凡規條愈多，法例愈嚴，就表示該國該地之人民信用蕩然，該地誰也不信誰，故此法律要多啲，嚴啲，大大增加交易成本，亦在所不惜。直至到一個階段，嚴苛法規林立，該地之經濟一定疲不能興，或者貪污之風大盛，做官做監管嘅可以發大財。<br> 香港尚未發展到誰也不信誰之地步，但看港交所之意圖，似乎已有假設，凡上市公司董事都係奸人，信唔過，故此要盡量延長禁售期，防止佢哋謀取不正常利益，令小股東覺得公平（覺得而已）。一啲蛋頭學者話延長禁售期可以平衡番資訊不對稱，實在係毫無實際商界經驗之廢話。即使一年之中，有九至十個月唔准上市公司董事買股票，董事擁有之公司資訊，永遠多於散戶投資者，如果佢哋要作弊，大可透過第三者買賣股票。加強內幕交易法例先至係針對奸人董事嘅方法，一刀切咁阻止所有上市公司董事，不論忠奸，買賣股票，就係不合理不合邏輯！</p></body></html>