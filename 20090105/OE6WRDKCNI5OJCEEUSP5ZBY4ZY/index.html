<html><header><meta charset="utf-8"><title>隔牆有耳：西米布甸論通殺 - 李八方</title></header><body><h1>隔牆有耳：西米布甸論通殺 - 李八方</h1><p>民主黨主席仁哥噚日同副主席卿姐拍住上，出席多個同志與婦女團體參加嘅研討會，會上難免因黃成智反對家庭暴力條例修訂備受圍攻，雙方更就條例名出現爭拗，泛民話為爭取更多議員支持，可以考慮改名叫「家居暴力條例」，同志方面就唔少人企硬唔肯改名。同場嘅公民黨張超雄睇到咁，就即場拋出個「西米芒果布甸」論，試圖平息大家嘅怒火。<br> 張超雄話，大家咁拗法，不如將條例改名做「家庭及家居暴力條例」，好似有人鍾意食西米，有人鍾意食芒果布甸，其實撈埋就最好味。在場唔少人聽到都笑咗出嚟，卿姐亦話鍾意食西米芒果布甸，但呢個甜品搞唔搞到出嚟，睇嚟仲要睇埋政府點煮法。</p></body></html>