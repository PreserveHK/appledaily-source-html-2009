<html><header><meta charset="utf-8"><title>轆Book：黑橙誘惑</title></header><body><h1>轆Book：黑橙誘惑</h1><p>12月初，Porsche引入全球限量700部嘅CaymanSSport，香港配額得8部，當時只限於陳列室內拍攝，我就已經膽粗粗撻車聽吓副偈嘅咆哮聲，嘩，靚到呀！嗰刻，好想揸佢出去威，今日代理慷慨畀大家試駕呢部黑×橙的限量超跑，呢刻，好怕有咩揩花撞損，事關人窮志短賠唔起，聽到副偈靚爆咆哮聲，好想大聲話：咪引誘我！<br><br>記者：梁美甜<br>攝影：伍慶泉<br>模特兒：Ruby</p><p>咆哮聲引死人</p><p>係，鍾意車嘅人無不對引擎發出嘅咆哮聲有住一股難以言喻嘅執迷，副偈叫喊稍為好聽就已經有股駕馭衝動。所以，當輕踏油門，全黑CaymanSSport發出低沉而厚實嘅咆哮聲，靚聲到好似叫我：「踩我喇！踩我喇！」唉！我都想，可恨香港地有邊條路可以狂轟一轉而又唔使俾人「芒」住咁筍㗎，3.4公升偈馬力輸出達303匹，加上油門及Brake都特別敏感，突然發力切線都話咁易，按下Sport掣，車身懸掛更大幅變硬，加速跑起嚟都零舍彈跳，加上車身「座」得低，帶來有如駕馭賽車般嘅感覺，好Feel！<br> 拍攝當日落住雨，加上告士打道、港島海隧入口一帶塞車要慢行，未能全方位感受強悍性能，卻讓CaymanSSport盡情Show-off。試駕嘅係編號33全黑配橙色拉花側鏡嘅限量CaymanSSport，全身黑得發亮，行經之處，人人目光都跟住部車，自問係個低調嘅女人仔，但CaymanSSport卻係部高調嘅限量版超級型跑，無法喇。無論投來嘅目光係艷羨抑或係嘲諷，都可以肯定一句，限量CaymanSSport絕對會係馬路上焦點所在，收視爆燈。</p><p>限量配置夠貴</p><p>33號CaymanSSport，相比於月前介紹部黃澄澄、編號63嘅價格更高，事關車身除了限量版所配置嘅編號牌、標徽、SportChronoPackage、19吋SportDesign輪胎鋁圈、Sport版專屬中置雙圓啞銀色排氣喉等，呢部如997GT3RS嘅黑、橙色SSport更多幾項選配，包括五速加減自動波、電控調校座椅、黑色真皮車廂、全紅色尾燈罩，連稅後盛惠$94,400，加上原車價，呢部限量黑跑總值$1,152,400！</p><p>規格</p><p>引擎：3,387c.c.水平對向六汽缸<br> 馬力：303hp/6,250rpm<br> 扭力：34.7kgm/4,400-6,000rpm<br> 傳動：TiptronicS五前速自動，中置，後驅<br> 極速：268km/h<br> 售價：Display33號車連Options$1,152,400<br> 查詢：PorscheCentreHK（29262911）</p><p>退而求其次</p><p>CaymanSSport版馬力性能強悍，操控感一流，但要成百一萬，未試過玩超跑唔敢貿然玩衝動，都有計，代理𠵱家為Cayman入門版，即Cayman2.7做優惠，操控性能依然出色，價錢卻相宜得多，據講數量有限，故大賣關子唔肯透露各部入門車有幾筍，有興趣嘅車迷不妨打個電話打探一下。</p></body></html>