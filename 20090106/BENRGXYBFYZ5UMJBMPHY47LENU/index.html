<html><header><meta charset="utf-8"><title>SoGreen　Note住放負離子</title></header><body><h1>SoGreen　Note住放負離子</h1><p>環保概念越嚟越受到重視，近期為節省能源，政府都話要立法強制交通工具「停車、熄匙」！唔講唔知，IT界都加入綠色元素，呢部ASUSN50V特別內置一項空氣淨化功能，只需啓動大腦，「負離子產生機」就會同時運作，據講除可消滅細菌及過敏原之外，最緊要能夠令周圍空氣更加清新，環境更Fresh！<br><br>記者：陳國輝<br>攝影：梁細權</p><p>8秒開機　聽歌睇相</p><p>以往主攻多媒體嘅萬元機種，大部份已內置MediaCenter，即係話唔使等成分鐘撈入電腦OS，就可快速選擇播歌、睇戲甚至係煲電視劇。ASUS亦專登幫旗下Notebook設計咗一套功能相似嘅「ExpressGate」介面，N50V總掣隔籬有一粒ExpressGate按鍵，賣點係㩒佢一吓，唔使8秒就可以啓動多媒體功能，聽歌睇相等例牌嘢當然唔會少，不過N50V再加入即時上網、玩Skype，仲提供OnlineGames㖭！稍為欠奉係介面內不設睇片功能，想煲番套猛片，每次要花成分鐘啓動OS先得，都可謂有辣有唔辣！<br> </p><p>15.4吋芒嘆Blu-ray</p><p>舊年ASUS喪推平價兼超迷你EeePC，搞到成個腦界人人都要玩Netbook！今次N50V終於無跟風，單睇其Size同埋重量，仲係勁有份量嗰隻！體重7磅幾（2.95kg），十足啱啱出世嘅BB仔咁重，要成日「陀」住佢返工或讀書？咪搞！老實講，梗係放屋企最實際，皆因佢配備咗一個15.4吋巨芒，更重要係內置Blu-rayPlayer，每逢假日，最好匿喺書房閉關煲碟，亦係一項唔錯嘅娛樂之選！只可惜屏幕僅支援1,280×800解像度，同藍光嘅1080p規格相比尚未夠精細，諗諗吓，都係將佢當齋Player，再駁條HDMI到全高清LCD睇片好過！
</p><p>DetailsCheck!</p><p>Profile</p><p>處理器：IntelCore2DuoT9400（2.53GHz）<br> 屏幕：15.4吋（1,280×800）<br> 顯示卡：GeForce9650MGT<br> 硬碟：500GB<br> 記憶體：4GBDDR2<br> 光碟機：2×Blu-ray/DVDSuperMulti<br> 介面：1組HDMI、4合1讀卡器、2組USB2.0<br> 系統：VistaHomePremium<br> 體積：369×276×29-43mm<br> 重量：2.95kg<br> 查詢：ASUS（35824738）</p></body></html>