<html><header><meta charset="utf-8"><title>轆Book：<br>全球最細4人車　新細界</title></header><body><h1>轆Book：<br>全球最細4人車　新細界</h1><p>今日呢部車，全球最細！名字叫IQ，睇尺碼都知佢比fortwo稍大，仲可以叫最細咩？可以，fortwo係二人車，IQ係四座位車，只係比fortwo長約30cm，A4紙咁上下就坐多兩個人，唔係DogSeat而係坐得落人嗰隻，So，全球最細四座車之名就係咁嚟嘞！<br><br>記者：梁美甜<br>攝影：譚盈傑<br>Model：Ayu</p><p>驚喜三「咦」</p><p>甫見IQ，咦？車身線條同車尾外觀又真係有少少似Smart仔，之不過IQ大隻啲兼有台型啲，入車廂搵掣開引擎蓋；咦？真係足四個位，後排兩個位都似模似樣，絕對唔係為做靚數字而話四座位DogSeat座椅，座椅係就係薄咗啲，算係咁喇！落車閂門，「砰！」咦？閂門聲音厚實，唔似一般車仔般「清脆」，好聽！走上前研究副偈，因咩解究車仔細可以騰出空間整四個位，聽聞肩腳位空間都比fortwo、甚至R2仲要闊；咦？副偈鋪設好似怪怪哋咁，望真啲，原來係偈超細，頭泵把升高而且引擎有咁前推咁前，有別於一般引擎配置，加上四個轆差不多貼近車身四角，偷出空間令軸距得以拉長達2,000mm，比fortwo仲要多百零mm，再偷埋尾箱空間而造就多兩個位，不過千祈唔好Expect坐四個人時仲有尾箱放物品囉。</p><p>玩樂車價位高
</p><p>未研究Details前，好心急揸咗一轉，起跑反應唔錯，踩油識出，大直路踩油加速，「隆?」，引擎隨時咆哮，雖然叫聲勁過飆車度，以1.0公升而言都算有力，仲要比早前試1.5公升Feed仔有力，最驚喜係入彎。以為呢類型K-car就算係6、70公里入彎都會輕飄飄、拋拋哋，殊不知以直路轉入彎，喺無收油情況之下都好抓地，出奇地穩定，或許係車身偏硬懸掛輔助而致。車仔價錢係咪同K-car相若？Sorry，K-car只係講佢Size，同價錢無關，fortwo都唔見得平，喺歐洲市場，IQ追住fortwo嚟打咁滯，兩者同屬FunCar，以玩味同高質素為主，而非一般講求實用K-car可同日而語，加上日圓高企，車價一啲都唔低，要近19萬。</p><p>1公里唔使6毫</p><p>車價高啫，但IQ絕對係慳家一分子，用上以耗油量低慳油見稱嘅CVT無段變速波箱，官方數字指0-100km/h係15.5秒，每公升油可行約2.6公里，以現時油價約$13，IQ耗油即6毫左右，化算！誇啲講句，供車價當租車玩都咁上下，車款轉得快，一年半載之後再Trade個二手價應該唔差，以FunCar而言，抵玩喇！</p><p>ToyotaIQ規格</p><p>引擎：996cc直三<br> 馬力：68ps/6,000rpm<br> 扭力：9.2kgm/4,800rpm<br> 軸距：2,000mm<br> 傳動：CVT-i無段變速自動波，前置，前輪<br> 尺碼：2,985×1,680×1,500mm<br> 重量：890kg<br> 售價：$189,000<br> 查詢：富利堡（23330747）</p></body></html>