<html><header><meta charset="utf-8"><title>社會保障與馬多夫 - 左丁山</title></header><body><h1>社會保障與馬多夫 - 左丁山</h1><p>波浪許傳來一幅漫畫，美國監管人士審問馬多夫：「你嘅龐氏騙局，用新人嘅錢補貼舊人投資，係從邊度學番嚟嘅？」馬多夫答：「我哋嘅社會保障（SocialSecurity）。」<br> 呢幅漫畫對白認真抵死。世人皆嘆息馬多夫與一般種金案，何解可以呃到咁多人，其實我哋人人呃緊自己。美國之社會保障制度，全無儲備金作支援，總之係由新一代納稅人交稅，從稅款中撥錢支付上一代納稅人（退休人士）嘅社會保障金，方法基本上與龐氏騙局PonziScheme相同，兩者皆建基於一個重要假設：就係後來者源源不絕，新人嘅錢足夠支付舊人嘅需要，而同時不會有突發性大事，導致擠提。馬多夫騙局死在十二月初有大批舊投資者要求贖回（redemption），一個星期的數目達到七十億美元，馬多夫無法應付，唯有向自己兩個仔和盤托出，承認行騙。兩個仔聽完，行出家門，就去報警（按：其中一人交咗幾百萬美元畀老竇投資！）。<br> 擠提或者係私人公司最怕見到嘅，政府怕唔怕畀人民擠提？至目前為止，大家嘅假設係唔會，美國政府可以印銀紙，一味派錢。諗深一層，美國係發展國家中比較罕有例子，就係人口數目持續上升，美國人喜歡生育，新移民又多，所以新一代納稅人起碼唔會少過上一代，但在歐洲、日本、香港，生育率嚴重偏低，人口快速老化，新一代納稅人嘅數目卒之會少過上一代，在可見的未來，呢啲地方就會出現「以寡養眾」嘅現象，社會保障之「龐氏騙局」無法子維持下去。<br> 故此有人倡議在香港搞全民保障，不妨諗清楚先，香港是否可以承擔。目前全香港大概只有特區政府有長俸制，公務員攞咗長俸，五十五歲或六十歲退休，生活多四十年（以目前健康水平及醫療水平而論），十分快樂，但特區政府之長俸，在會計學上是unfundedliabilities，每年支付款項不斷增加（退休人數增加與平均壽命延長），本質上亦係一個「龐氏騙局」之基本模式，政府不能不理會其中隱憂。記住，香港特區政府無能力印銀紙！&#13;</p></body></html>