<html><header><meta charset="utf-8"><title>中環在線：Webb踢爆石禮謙老細多 - 李華華</title></header><body><h1>中環在線：Webb踢爆石禮謙老細多 - 李華華</h1><p>上市公司董事延長禁售期一事，未因港交所（388）上市委員會決定延至4月1日實行而告一段落，上星期，立法會財經事務委員會發生嘅一段小插曲，更引嚟當事人反擊。呢位當事人，咪就係網上股評人DavidWebb囉。<br> 話說上周立法會會議上，港交所上市科主管韋思齊維護新例時，多次引用Webb嘅網站數據同資料，令反對新例、代表地產及建築界嘅立法會議員石禮謙忍唔住，未等韋主管講完，就喺個位度大聲叫出去，質問韋主管點解不停提住Webb，問佢係咪幫人打工喎……</p><p>石議員收15公司袍金</p><p>Webb當日好似唔喺現場，不過事隔幾日，佢就出手反擊。佢噚日喺網站撰文，詳列石議員喺15家上市公司做獨立非執行董事嘅袍金同認股權金額。哇，原來淨係袍金，石議員一年就袋344.6萬銀，加埋認股權，有成535萬㖭，相對佢做議員一年只得97萬，多成4.5倍。所以Webb都要問一問石議員，佢究竟為邊位打工？<br> 石禮謙噚日回應話，佢就係因為做咁多家公司嘅董事，所以知新例對香港影響好大，佢話最緊要有申報，而佢冇瞞騙，所以有言論自由。</p><p>石：已申報冇瞞騙</p><p>Webb嘅搜尋能力果真唔講得笑，佢之前喺啲上市公司通告、年報中，已經發掘唔少投資者值得留意嘅好料，今次佢亦做足工夫，發現做得最多上市公司董事嘅係鄺志強（16家），全部係獨立非執董，石議員排第二咋。<br> 代表銀行界嘅立法會議員兼東亞銀行（023）主席李國寶，亦坐喺10間公司嘅董事會度。<br> <br> 李華華<br> mailto:LiWaWa@AppleDaily.com</p><p>石禮謙擔任15家上市公司獨立非執董的袍金</p><p>莊士中國（298）　袍金：30.0萬元<br> 莊士機構（367）　袍金：10.0萬元<br> 碧桂園（2007）　袍金：30.0萬元<br> 合興集團（047）　袍金：20.0萬元<br> 新昌營造（404）　袍金：20.0萬元<br> 德祥企業（372）*　袍金：43.6萬元<br> 利福國際（1212）　袍金：10.0萬元<br> 勤達集團（1172）　袍金：8.0萬元<br> 港鐵公司（066）　袍金：30.0萬元<br> 新創建（659）*　袍金：26.0萬元<br> 百利保（617）　袍金：15.0萬元<br> 泰山石化（1192）　袍金：33.1萬元<br> <br> 小計：275.7萬元<br> <br> 以下3公司沒訂明袍金，按上述12家公司的平均數估計石禮謙袍金<br> <br> 冠君產託（2778）　袍金：22.98<br> 富豪產託（1881）　袍金：22.98<br> 澳博控股（880）　袍金22.98<br> <br> 總計：344.6<br> 註：*另給予認股權<br> 資料來源:Webb-site.com</p></body></html>