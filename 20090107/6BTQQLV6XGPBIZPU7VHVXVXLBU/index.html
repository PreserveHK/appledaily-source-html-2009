<html><header><meta charset="utf-8"><title>股路縱橫：內房股再起動建業大落後可追 - 郭兆誠</title></header><body><h1>股路縱橫：內房股再起動建業大落後可追 - 郭兆誠</h1><p>大市升後調整，好正常，最低之時，恒指跌近200點，收市守穩15500大關，只跌53點，成交增加，接近540億元，但上升正股有540多隻，落後股發力追上，細價股開始㷫烚烚，好多升勢都好勁，頭50大升幅股由12.5%到55%。<br> 噚日內房股好威水，唔會冇原因，係春江鴨都收到風，中央再救市，最新消息係下禮拜就會出招，幾管齊下，減息、減存款準備金率、減稅同大規模開閘「放水」，幾乎係全方位進行，內房股自然係最大受惠者。<br> 逆市而升的內房股有好多隻，升幅唔算大，但有勢，相信春節前升勢會轉急。龍頭股中國海外（688）升1.7%；越秀投資（123）較勁，升6.1%；合生創展（754）升3.2%；碧桂園（2007）升3.6%；富力（2777）亦有1%進賬。<br> 龍頭內房股好似富力同合生都已大幅上升，升幅幾個開，落後嘅龍尾股會好快從後趕上，大落後嘅實力股，有業績支持嘅，升勢會更凌厲，建業地產（832）就具備晒呢啲條件。建業噚日逆流而上，高收0.79元，升3仙，成交1000多萬股，大增兩倍。</p><p>圓底若破上望1.29元</p><p>建業係半新內房股，土儲逾400萬平方米，去年6月初上市，發售5億股，售價2.75元，大股東有兩個，主席持有47.2%，新加坡凱德置業持有27.1%。上市後，股價跟住大市係咁跌，現時大平賣，唔夠上市價3成，流通市值不足4億元。<br> 建業上市時，預測08年（12月結）股東應佔盈利不少於6.5億元人民幣，每股加權平均盈利約41港仙，而中期已有2.36億元人民幣「打底」，PE真係好低。<br> 大跌之後由去年9月至今，建業走勢成個大圓底，正蓄勢向上破位，一篤穿保歷加通道頂（0.80元）及前高位0.86元，大升之勢即可確認，大圓底的量度上升目標係1.29元，有60%上升空間。<br> 上月中推介越投，當時0.67元，噚日收0.86元，已升破上升三角形阻力，照度上去，目標係1.20元。08年6月底，越投每股NAV2.08元，現時P/B只係0.38倍，而08年每股盈利估計有14仙，目標價1.20元嘅PE亦只係8.5倍。<br> 郭兆誠</p></body></html>