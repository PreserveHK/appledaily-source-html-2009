<html><header><meta charset="utf-8"><title>提早發佈業績？ - 左丁山</title></header><body><h1>提早發佈業績？ - 左丁山</h1><p>左丁山經營小型公司，收入不多，支出項目十隻手指數得晒，每年二月就可以將盤數交畀核數師核數報稅，但每年都要到八月初先至可以收到完整嘅核數報告。點解要咁耐？理由甚多，可以數到嘅有：（一）核數師係中型會計師行，業務唔錯，每年核數以大公司、中型企業為先，我哋啲小公司排最後；（二）會計師行人手不足，經常換人，新人又要問番、查番舊賬；（三）總有啲數目要第三者確認，如應收未收賬、應付未付賬，但因數目不大，第三者往往不大重視，確認需時。好彩左丁山一早心中有數，每年十一月已知一年生意賺蝕多少，核數師報告係正式報告啫，唔過時報稅交稅嘅話，就一於冇計用幾多時間先至可以「宣佈業績」。<br> 上市公司就唔同，宣佈業績要限時限刻。港交所上市科主管在立法會對財經事務委員會講高調，話所有上市公司有六十間會計師行核數，已有足夠資源，保證上市公司如期宣佈業績，假如公司可以提早宣佈嘅話，「延長董事禁售期」嘅影響不大，全年冇七個月禁售咁長。<br> 可惜冇議員追問：（一）上市公司有幾多間；（二）六十間會計師行之中，四大（畢馬威、羅兵咸、安永、德勤）佔咗幾多成核數生意？有冇九成？其他五十六間是否只係陪襯物？（三）四大會計師行有冇向港交所提供保證，如果佢哋客戶全部要求在二月中宣佈業績，四大是否可以應付得嚟？<br> 據港交所統計，市值逾百億元嘅大企業之中，超過三成在年結後九十至一百二十日（三至四個月）先至可以宣佈全年業績，中小上市公司之中，此比例接近八成，至於中期業績（不需核數），也在半年結後六十至九十日先至發佈。中國企業在港上市後清一色係由四大會計師行核數（投資銀行界都知道，唔用「四大」會惹來更多監管人員嘅發問），而國企業務散佈全國，全部以十二月底為年結日，對「四大」嘅人力需求至為緊張。一啲教授學者及港交所上市科以為延長公司董事禁售期可以鼓勵公司提早宣佈業績，不無「何不食肉糜」之嘆。</p></body></html>