<html><header><meta charset="utf-8"><title>隔牆有耳：張仁良食回頭草 - 李八方</title></header><body><h1>隔牆有耳：張仁良食回頭草 - 李八方</h1><p>好馬不吃回頭草，經濟學家計過度過，未必咁諗。浸大噚日宣佈，委任張仁良為工商管理學院院長，任期由3月23日開始。<br> 張仁良現為城大商學院金融學講座教授，亦係復旦大學顧問教授同上海交通大學兼任教授，主要研究範疇包括公司財務、投資同金融市場發展。張仁良畢業於中大，其後分別取得法國巴黎第六大學統計學博士學位，同英國斯傑克萊大學財務學博士學位。<br> 張仁良88年至92年曾任教浸會學院財務及決策學系，之後過檔城大，兜咗個圈，又返轉頭。浸大校長吳清輝話，非常高興並歡迎張仁良重投浸大大家庭，希望佢協助浸大預備四年制課程，帶領工商管理學院迎接新挑戰。</p></body></html>