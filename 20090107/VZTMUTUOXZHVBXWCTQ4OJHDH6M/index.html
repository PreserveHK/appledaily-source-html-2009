<html><header><meta charset="utf-8"><title>認誤招損友夫妻同怒<br>嘉玲嚴禁索粉客入屋</title></header><body><h1>認誤招損友夫妻同怒<br>嘉玲嚴禁索粉客入屋</h1><p>梁朝偉、劉嘉玲早前平安夜在山頂大宅與朋友開派對，卻被拍得友人在書房用飲管索粉末狀物體。劉嘉玲昨日出席內衣活動時，表明以後嚴選朋友，更會在屋內貼紙列明家規「要亁亁淨淨」。</p><p>劉嘉玲昨日在銅鑼灣主持美體內衣BODIBra開幕禮，她穿上DonnaKaran低胸裙，輕鬆力壓同場的一班年輕𡃁模，如邦民女Kama、莊思敏與一對孖生妹妹莊思明（Mona）和莊思華（Lisa）等。</p><p>「想搞清楚」</p><p>嘉玲十分識做，大讚內衣又謂不介意做代言人，她說：「着咗之後，上圍靚咗，改善咗成個人企嘅姿態，挺咗，包得好舒服、好挺。」她謂上圍毋須再升級，但希望更結實。問到梁朝偉有否欣賞她的內衣？她不想多講，但說：「呢啲嘢着畀自己高興，有個好玩、配合男仔就更精采，不過男仔多數粗心大意。」<br> 婚後首個平安夜，嘉玲與偉仔請來化妝師Zing及朋友在山頂大宅開派對，但被影到有友人在書房用飲管吸白色粉末，偉仔怒下逐客令，嘉玲被問到此事即回應說：「呢樣嘢我都想搞清楚，嗰日太多朋友，啲朋友帶啲唔熟嘅朋友嚟，當時我同偉仔都唔喺屋入面，喺花園度。」&#13;</p><p>屋中貼家規</p><p>問嘉玲家中發生此事，會否受影響？她說：「唔會啩，喺呢個圈咁多年，人哋都知我哋係乜人。」不敢在家再請客？她說：「唔會，最多喺屋企貼張紙『要亁亁淨淨，請尊重本屋規矩』。」她承認自己與偉仔都嬲，更指以後要嚴選朋友，嘉玲說：「經一事長一智。」<br> 梁朝偉昨日在中環為《赤壁決戰天下》宣傳，被問到平安夜當晚的派對，他嚴肅地說：「其他人嘅習慣，自己冇資格去干涉，但係喺人哋嘅地方，要尊重嗰個地方嘅人（屋主）。」問他是否下逐客令？他說：「我唔想再講。」即時離座，走到另一邊拍照。<br> 採訪：LawWaiMan<br> 攝影：WongWaiHung</p></body></html>