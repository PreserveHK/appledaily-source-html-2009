<html><header><meta charset="utf-8"><title>隔牆有耳：方卓如有搞作唔大鑊 - 李八方</title></header><body><h1>隔牆有耳：方卓如有搞作唔大鑊 - 李八方</h1><p>財經專欄作家方卓如去年comeout以龔耀輝真身出選會計界，參選前仲辭去上市公司中國金融租賃集團行政總裁高職，以示決心，可惜落選而回。不過方卓如繼續活躍於三十會，而且忙緊新工作，做唔成議員，唔係好大鑊嘅事。<br> 據方卓如友好稱，方卓如雖然冇做中國金融租賃CEO，不過近日仍用公司秘書，好似以前咁，有人好奇問佢是否復職，佢卻話自己只係顧問。方卓如則同八方講，自己並非回巢，𠵱家有新project搞緊，等時機成熟就會公開。</p><p>譚香文組「愛護香港」</p><p>另一會計界落選人譚香文亦有新搞作，同另外兩個落選議員張超雄、郭家麒組成「愛護香港」組織。佢同八方講，計劃設立一個學障兒童網上資源中心，又會為長者、殘疾人士爭取交通優惠，已有一啲會計界、社福界人士同醫生加入。<br> 雖然落選，譚香文話焉知非福，因為過去四年忙於政務，無暇投資，令佢避過跌市損手，而佢落選後賣出星河明居其中一個單位獲利，當時樓市仲未大跌，𠵱家樓價已經跌咗近兩成。冇做議員，譚香文仍開地區辦事處，位於佐敦，個舖位係佢父親遺產，𠵱家用嚟做落腳點。</p></body></html>