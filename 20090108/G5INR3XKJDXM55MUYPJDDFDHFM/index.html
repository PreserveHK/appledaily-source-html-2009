<html><header><meta charset="utf-8"><title>周麗淇搵錢治情傷</title></header><body><h1>周麗淇搵錢治情傷</h1><p>新一年伊始，情傷過後，生活仍然要繼續。周麗淇在新年度想盡情投入工作，希望賺多兩桶金傍身。周麗淇昨日在將軍澳電視廣播城接受《范後感》訪問，對於2008大事回顧中，她得到一個啓發，就是要更加努力工作，雖然感情重傷，但仍然否定男人靠不住的想法，她說：「唔可以咁講，我相信我會堅持有一個好家庭嘅信念，唔驚過去經歷啲乜。希望出年可以搵多啲錢，呢個係大安全感，其他嘢暫時唔諗。」</p><p>欲拍苗僑偉夫婦</p><p>周麗淇每年都會為無綫拍劇，今年會否再拍呢？她說：「同TVB都好多嘢合作，拍劇都應該會。」周麗淇、鄭嘉穎是無綫一手撮合的螢幕情侶，今後周麗淇在新劇中又情歸何處呢？她說：「我都好少腌尖揀對手，不過TVB好多都冇合作過，合作過嘅都攞過獎，如果要我揀，我想同前輩合作，三哥（苗僑偉）同戚美珍，佢兩個我都識，同埋由細睇佢兩個做戲，都好想同佢哋合作。」<br> 採訪、攝影：StephenieYeung</p></body></html>