<html><header><meta charset="utf-8"><title>蘋果告別Macworld<br>17吋MacBookPro　長玩8小時</title></header><body><h1>蘋果告別Macworld<br>17吋MacBookPro　長玩8小時</h1><p>美國三藩市直擊<br>一年一度Mac友盛事Macworld，又再於美國三藩市舉行，今年雖然爆出SteveJobs患病及蘋果退出Macworld，不過仍無阻Fans猜謎式估吓有乜新產品，誰知新iMac、新iPhone到新OS盡皆落空，基本新機只有17吋MacBookPro；比較意外係發佈iTunes會提供DRM-Free歌曲，不過整體上都係平淡無驚喜，蘋果竟靜靜告別Macworld。<br><br>記者、攝影：許福合</p><p>最輕薄17吋Notebook</p><p>等咗成年，Macworld'09之中，蘋果新硬件就只有17吋MacBookPro，外形設計其實與現時巿場上15吋MacBookPro相似，不過屏幕用上17吋大芒，體積自然係大咗一個碼，不過機身厚度及重量方面，仍然可以Keep得住，厚度為25mm，而重2.99kg，據蘋果資料，17吋MacBookPro於17吋筆記簿電腦之中係最輕同最薄。17吋屏幕採用LED背光，解像度可達1,900×1,200，對比度達到700:1，用來玩高清影片絕對夠用，而畫面仍可保持水準。</p><p>勁長8小時操作</p><p>17吋MacBookPro除咗機身大咗，電量亦跟住變大，當使用內置nVIDIAGeForce9400M時，可以玩8小時；即使轉用顯示卡GeForce9600MGT，都仲有7粒鐘，而17吋筆記簿電腦來講絕對驚人，而且電池使用新技術，循環充電次數可達1,000次，正常來講足夠4、5年用，不過電池又係玩內置式設計，用家唔可以中途自己更換，當發覺嚿電池快「玩完」，就只能回廠更換。</p><p>iLife'09識認人揀相<br>（1月推出）</p><p>iLife'09於Keynotes打頭陣出場，並將於本月推出（免費提供新Mac上），最大更新有三大軟件，iPhoto'09、iMovie'09及GarageBand'09。<br> iPhoto'09照例提供相片管理及欣賞，最特別係新臉部識別功能，可根據照片樣貌，自動將相同人物相片分類，呢個功能應可避免各位現任女友，睇到前任女友相片喇！另外，iPhoto亦整合FaceBook及Flickr直接上傳。<br> 以易用見稱嘅影片編輯軟件iMovie'09，會有更多過場及剪接效果，而GarageBand'09內置有結他及鋼琴真人教學示範。</p><p>iWork'09文件+Movie<br>（1月推出/79美金）</p><p>iWork'09可以話係蘋果版Office軟件，當中包含Keynote、Pages及Numbers。Keynote有更多主題可選擇，並且加入MagicMovie，有更多動態圖文效果可用，PhilipSchiller更示範利用iPhone同iPodTouch遙控Keynote幻燈片，（需從AppStores下載/9.99美金）。另外文書軟件Pages及試算表Numbers亦升級加入更多美觀效果。</p><p>iTunesPlusDRM-Free下載</p><p>而iTunesPlus可以話係一個升級版，暫時將會有8百萬首歌曲，提供DRM-Free下載，這些歌曲皆會以高質量AAC格式儲存；免除DRM技術保護嘅好處，代表用家下載後就可以隨意複製，用途更彈性！<br> 同時iTunesStore歌曲會提供更多收費選擇，由以往固定0.99美金，改為提供0.69、0.99及1.29美金選擇，而iPhone3G亦開放使用3G下載歌曲，不再限定使用Wi-Fi網絡。不過講咗咁多似乎都與香港用家無關，事關香港仲未開啓iTunesStore下載音樂服務。幾時先開？答唔到你。</p><p>Keynotes換手變沉悶</p><p>今年除咗係蘋果最後一年參加Macworld，以往作為SteveJobs表演舞台嘅Keynotes，亦換手由全球巿場營銷副總裁PhilipSchiller負責。可能以往幾年蘋果都有比較具份量硬件推出，今年PhilipSchiller就要介紹一大堆軟件，老實講真係差啲瞓着，可見到星級人馬無咁容易被替代！<br> 當見到屏幕打上OneLastThing，呢句以往被SteveJobs用來介紹重點產品招牌對白，今次竟然係用在iTunes上，真係有幾分衝動想噓佢！</p><p>Macworld'09花絮</p><p>Profile</p><p>處理器：IntelCore2Duo2.66GHz/2.93GHz<br> 記憶體：4GB/8GB<br> 硬碟：320GBSATA/256SSD<br> 顯示卡：nVIDIAGeForce9600MGT/GeForce9400M<br> 屏幕：17吋（1,920×1,200）<br> 光碟機：SuperDrive<br> 體積：25×393×267mm<br> 重量：2.99kg</p></body></html>