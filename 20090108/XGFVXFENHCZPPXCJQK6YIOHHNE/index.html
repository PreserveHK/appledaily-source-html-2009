<html><header><meta charset="utf-8"><title>家有包面嬌妻</title></header><body><h1>家有包面嬌妻</h1><p>金字塔、獅身人面像外，埃及最吸引人的，是女人。一有疑似婦女物體走過，團友評論此起彼落。「嘩！佢哋連游水都由頭包到腳㗎！」「四十幾度包到冚，唔熱咩？」我們幻想黑紗背後的女人，哀傷、壓抑，倒是黑紗中人樂在其中。「我想告訴世界，我很快樂，這是我的選擇。」我有幸看到埃及女人面紗後的真面目，那張臉，沒有委婉，笑容如此真誠，如此美。<br><br>記者、攝影：劉嘉蕙<br>鳴謝：東瀛遊、ConradCairo</p><p>冶艷太太</p><p>肥叔叔阿里巴巴，是職業大導，導遊個導。他為人風趣健談，常提及家中嬌妻：「我老婆好靚㗎！佢跳肚皮舞好好睇㗎！」有次口痕問：「我可唔可以睇佢除面紗個樣？」「得！好靚㗎！英文又好……」<br> 阿里巴巴的家，在開羅的中產地帶，千多呎住宅約值30萬美金。叮噹叮噹，門開了，兩個小孩伴着一個冶艷的女人，我楞住了5秒。在尊重阿嫂宗教的大前提下，我沒拍下她的真面目，但阿里嫂Heba，確是靚太，電了個大鬈髮，眼大唇紅，身穿中式絲質lowcut吊帶短裙，親切迷人。</p><p>野蠻西方主義</p><p>像Heba一類姿色出眾，由頭包到落腳無可厚非，你以為黑布圍身是男人逼嗎？是真神阿拉要嗎？Heba以堅定目光告訴我，是她百分百自願。「可蘭經要求已婚女性穿着保守，不可展露身體部份，但程度上沒規限，𠵱家好多已婚女性都不戴面紗。老公無要求我點着，但我覺得咁係尊重老公。」<br> 埃及女人忠於家庭，忠於老公，請勿以西方社會女性主義的一套強加批判。「西方社會認定我們封閉落後，我話佢哋先係野蠻，假如我哋活得開心，點解一定要信你嗰套。真正嘅自由，係大家各做各的事，互相尊重。可蘭經係有條文限制女性自由，但全部都係出於愛，着成咁最多係熱少少，但我可照常行街跳舞同朋友玩，I'mhappy！」</p><p>黑紗後的笑臉</p><p>飯畢，阿里話帶我去Club。Heba同仔女已經衝入房整裝，囝囝換了螢光黃NIKE，Heba則全身包到實。所謂Club，不過是親子俱樂部，當天剛巧遇着足球比賽，小朋友才帶父母前來撐場。雖然見到埃及少女披到冚打籃球有點奇怪，但不能否認，遠離金字塔神秘天空的平民區裏，原來親切可喜，可以想像面紗背後不是哀傷，而是欣悅的笑臉。</p><p>從未如此索過</p><p>女人，或旅行中的女人，在埃及是一個題目，連《LonelyPlanet》都寫滿洋洋兩大版。作為過來人，我會建議，去埃及旅行不宜穿太少布。遊客熱點Khanal-Khalili是特別高危地帶，女子行兩轉，輕易被一堆中東男揩來揩去，還得到多一打"Iloveyou"，令人誤以為自己好索，只是，埃及男見慣女人由頭包到腳，認為肯露肉的遊客，沒宗教約束，比較抽得水。<br> 埃及人天生熱情好客，對東方面孔尤其好奇。你在非遊客區舉機影相吧，方圓十里的小男女生會迎上來擺甫士，我試過被一熱情妹妹，用英語問我十次「Where'syourmum?」且主動替我拍去身上灰塵，直教本人以為人間真有天使存在。</p><p>尼羅河畔游暖水</p><p>在埃及找住宿，最好盡量避免住青年旅舍或一兩星級賓館，幫襯品牌酒店，不論食水衞生保安都較有保證，亦可代辦行程或安排交通。尼羅河的兩岸是開羅五星級酒店集中營，其中ConradCairo是當地口碑酒店之一，出入都經過保安檢查，且酒店大堂富麗堂皇，有暖水泳池眺望尼羅河風景，亦有賭場等娛樂設施。值得一讚是酒店位置旺中帶靜，偏離最人多擠迫的地區。酒店對面亦有旅遊書大力推介的情調餐廳Sangria，不怕晚上無處覓食。當然如果想一嚐正宗中東菜，較有保證的是酒店的Sultana。</p><p>ConradCairo</p><p>地址：1113CornicheElNil,Cairo,11221,Egypt<br> 網址： http://conradhotels1.hilton.com/en/ch/hotels/index.do?ctyhocn=CAICICI <br> 房價：每晚$1,470起（酒店提供一月份優惠，於指定日子入住，可享低至半價優惠等）</p><p>出門提一提</p><p>簽證：持特區護照毋須簽證，持BNO則須簽證。查詢：28270668（埃及領事館）<br> <br> 旅行團：埃及12天亞歷山大港豪華之旅，2、3月份團費$12,599起，首10位報名者可享團費優惠最高減$2,700。查詢：36908888（東瀛遊）<br> <br> 貨幣：1埃及鎊約兌1.41港幣<br> <br> 電壓：220V，兩圓腳插座</p><p>下周埃及開羅天晴，11-21℃</p></body></html>