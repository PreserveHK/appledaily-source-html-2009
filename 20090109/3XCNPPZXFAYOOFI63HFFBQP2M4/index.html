<html><header><meta charset="utf-8"><title>惶恐．面子．自殺 - 左丁山</title></header><body><h1>惶恐．面子．自殺 - 左丁山</h1><p>昨日講到賓架C一位二十年前朋友因受馬多夫之害，在紐約自殺，其實呢位自殺嘅法國經紀投資顧問未必係為錢，而係為咗面子。有頭有面之貴族，重面子多於重視金錢，尋死往往係向所有老友講一聲「對唔住」而已。<br> 金融海嘯發生之後，歐美自殺之金融界高層不只一個，去年九月廿五日（雷曼於九月十五日破產）有一位KirkStephenson，係一個對沖基金Olivant嘅營運總裁，因為雷曼就係呢個基金嘅主要經紀，基金嘅股票存放在雷曼，呢位先生受壓力太大，就揸車到西倫敦白金漢火車站，等到火車到站，佢就跳落車軌自殺死咗。上一個月，瑞士著名私人銀行JuliusBaer嘅行政總裁AlexWidmer自殺，銀行拚命解釋佢哋嘅CEO自殺與銀行業務無關。<br> 紐約與倫敦嘅銀行界不停裁員，已留意到員工嘅情緒問題，大銀行嘅人力資源部發現，男職員受不住壓力，比女職員更具尋死傾向。原因簡單不過，銀行界男士往往視自己為精英、叻仔、搵錢天才，特別係嗰啲坐在交易室嘅dealers或traders（交易員），佢哋每日工作緊張，一兩秒之間就要決定追揸沽，而呢個決定可以影響銀行利潤，所以在好時年，佢哋覺得自己得到巨額花紅，為老婆買靚鑽石，為自己買多架靚跑車，為家庭買多第二間、第三間住宅就係自己「才能」嘅證據。點知海嘯沖起千層浪，佢哋嚐到炒魷滋味，焗住要賣樓賣車，證明自己係失敗者，面子非常非常難受。<br> 於是銀行在辦公室設立「HealthCareCentre」，其實係心理治療中心，為職員服務，但好多男僱員唔肯入去，因為去咗就被其他人視為弱者，有見及此，銀行將「保健中心」搬到其他地方，但一樣好難有男僱員預約服務。一啲職員話：「最大心理壓力唔係來自炒魷，而係唔知聽日、後日自己會唔會被炒？」等候裁員消息之時，心情往往最為複雜、惶恐。</p></body></html>