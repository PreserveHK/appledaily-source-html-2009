<html><header><meta charset="utf-8"><title>take2 - 陳也</title></header><body><h1>take2 - 陳也</h1><p>難以想像當市民走入消防處請求派人過隔籬街，拯救被困電梯內從十樓直墜地面的傷者時，消防處那位在後門清潔的阿叔會說「我做雜工而不是救人，唔該你自己打九九九。」亦難以想像當市民衝入警局大叫救命說門外不遠處有朋友遭賊匪搶手袋還捱了三刀倒在血泊中時，那位文書小姐會說「我只係打字員唔識追賊或者止血，唔該你自己call三條九。」但發生在明愛醫院的事在在顯示，難以想像的冷血程序（家陣任何九唔搭八的事情都講程序）根本就是政府部門的常規。闊佬懶理打自己份工年年加薪按年資升級，話之你救不救。我可以想像，失救事件再run一次，俾機會明愛take2，案情不難模擬：詢問處的新同事會說「我不能擅離崗位，唔該你自己報警。」請你call急症室幫忙好嗎？「我們小職員，急症室睬你都儍。」路過的醫生即刻打電話，急症室護士做到踢腳一肚寃氣大聲說「喂！超，收唔到！」掛線。醫生再打，對方發難：「你即是叫我丟低呢度班病人幫你，你咪當自己係周一鑊，咪大我！」病人最後由路經的兩位途人合力搶救，大步檻過。死過翻生但死不悔改的醫護人員繼續冷酷，他們最適宜轉職去永無急症的和合石，對住陰冷空氣說「醫院有乜鬼用呀？係人都一樣要死。」</p></body></html>