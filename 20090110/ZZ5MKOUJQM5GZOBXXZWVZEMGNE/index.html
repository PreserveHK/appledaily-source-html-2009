<html><header><meta charset="utf-8"><title>○九投資 - 左丁山</title></header><body><h1>○九投資 - 左丁山</h1><p>校友會舉行午餐例會，請校友之中嘅投資專家講○九年投資展望。去年一月例會之中，銀行投資總監A叫校友在下半年不要買股票，特別係要與本地銀行股講拜拜。當時佢講得婉轉，因要避嫌，唔好畀人鬧佢唱淡同行也。事隔一年，大家知道了，總監A靈過鬼，可惜嘅係，有幾多人聽完之後會記得晒，而跟住行事呢？知易行難，此之謂也！<br> 於是星期三之午餐例會，爆到瀉，近九十個校友湧至，馬主H又笑蝕。原來校友會午餐二十幾年前開始，由馬主H籌辦，已經收每位二百元，盈餘虧損都歸校友會，但後來校友會議決交由馬主H承辦，自負盈虧，一辦二十年，每位餐費二百元歷久不變，以今日中環金鐘酒樓之價錢，主辦人當然係笑住嚟蝕。點解唔加價呢？超過二百元嘅話，新畢業校友覺得貴嘅嘞。<br> 總監A對校友，雖然講得含蓄，已經相當坦誠，一字記之曰「避」，避之則吉，今年風險因素太多。經紀K就從大勢睇，話明年大市一旦升破萬六點，一於請君離場套現無失拖。點知當日股市上午已經跌，下午開市後繼續跌，星期四又跌，一萬六千點可望不可即，○九年升幅冇晒咯。經紀K話今年之走勢會係L型，賺錢會好難。基金P發言，贊同經紀K之言。外滙經驗豐富之能源G話佢現在服務於能源公司，不便評論能源股，但以佢在紐約、東京、蘇黎世等大銀行炒外滙之經驗睇，○八年之海嘯，破壞力空前，世界股滙市場一定唔會在幾個月之內就回復正常，太平無事，叫大家唔好輕信唱好言論。<br> 到地產W出場，佢一樣唱淡樓市，認為樓市未見底，一定要到失業率升上至7%，破產潮，買樓撻定潮出現之後，樓市先會見底，到時慢慢揀貨都未遲。馬主校友嘆曰：「到時我哋仲有冇錢去揀貨呀？」地產公司大執董W立即出嚟補充，話佢以發展商角度睇，市道未必咁壞，認為有調整冇大跌！以上各位發言人士，都係財經界知名人士，大都抱投資審慎態度，今年千祈唔好做清兵勇。</p></body></html>