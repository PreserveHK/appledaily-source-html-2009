<html><header><meta charset="utf-8"><title>商場管理 - 左丁山</title></header><body><h1>商場管理 - 左丁山</h1><p>碰到兩位女強人，都係管理商場嘅一姐。香港商場管理人之中，女強人特別標青，男士比唔上，阿姐多過阿哥。左丁山曾以此問過一位管理顧問（又係女士），佢話現在管理大型商場，唔止物業管理咁簡單，管理人要識得捕捉市場潮流，人流管理，人流特點（旺角、中環、尖沙嘴之人流各有分別，品味不同），再從中領悟要點，安排商場嘅客戶組合，租戶雖則以名牌連鎖店為主，但必須有一啲變化，避免千篇一律，否則行Ａ商場見到一批招牌，行Ｂ商場又見到同一批招牌，商場嘅吸引力持續性未免單薄一啲，最後仲要不時動腦筋搞節目，迎合大事（如世界盃、京奧、萬聖節、聖誕節等等），以吸引區內外人士特別到商場一行。還有，有啲商場搞歐陸feel，有啲搞日本主題，不一而足。<br> 聽都聽到頭暈，管新型商場要日日動腦筋，特別留神在議員競選期間，叫啲老鼠放假，唔好出現，否則畀候選人捉到一隻半隻，如鼠王芬咁，大做文章，商場公關部門就想喊咯，邊間商場夜晚關門後，冇老鼠蟑螂出現吖，左丁山都想知！管理顧問對左丁山下結論：「女士心思縝密，識得睇細微嘢，而且購物人士以女士為主，故此商場老總係女士，一啲都唔奇，好自然啫！」</p><p>左丁山甚少行商場，某日早放工，坐火車返屋企，趁有些少空閒，落車走入商場行一轉，幾乎做咗大鄉里，因為呢間商場經歷一場大裝修，間隔跟以前好唔同，連最熟悉嗰間麥當勞、佐丹奴都唔知去咗邊。行行吓，經過一間時裝店，醒起老闆係一位校友，八卦心起，打電話問佢生意如何，銷售有無受金融海嘯影響，校友老闆話：「你想我點講？銷量以價錢計，有微升，因為賣貨多咗，賣貨多，就因為十一月已經大減價，啲GP冇晒，你話我好定唔好吖？」一時之間唔識答，問佢何謂GP，佢話即係grossprofit（毛利），GP冇晒，並非等於零，而係GP本來有七成嘅，現在得番兩三成或更低，咁就死火啦。左丁山聽餐廳羅講得多，餐飲毛利如果冇七成，要冚到舖租、人工、水電煤就會幾辛苦！賣時裝嘅毛利得兩三成喎，純利會係負數啦，諗明咗，就明白校友老闆係咁呻呻呻。但商場業主根據佢哋嘅銷售增長數字，話有加租空間喎！</p></body></html>