<html><header><meta charset="utf-8"><title>日英美版NB列陣　三字頭買起</title></header><body><h1>日英美版NB列陣　三字頭買起</h1><p>專家成日話（其實係男人話）減價場內好易令人喪失理智亂買嘢，但係對住一批水貨舖點都唔肯減價的日本版、英國版NewBalance，如今都要割價促銷，576、574、580……幾組數字縈迴腦中，男生們，點算好？當然同場還有大批Nike、adidas、Lotto、Converse等sneakers未能盡錄。小記今次煩爆老闆，要佢益吓讀者賣大包，只須帶同此篇報道前往購買，即可以獲得特別折扣。<br><br>記者：梁俊鵬<br>攝影：譚盈傑<br>Model：JunTyler<br>Wardrobe：:CHOCOOLATE</p><p>日版576四百有找</p><p>有時真係唔想貼錢打工，去影鞋就順手買埋。但今次的日版576於我來說異常吸引，因為從來沒想過用大大嚿的NewBalance都可以襯Hi-End衫。尤其勁多格仔款，同場還有深藍、綠色格仔等易襯顏色，食正今個冬天格仔潮。</p><p>（左）NewBalance日版576紅色格仔<br> 原價$1,600<br> 特價$599<br> 《蘋果》價$399<br> <br> （右）日版576黃×黑色格仔<br> 原價$2,000<br> 特價$1,200<br> 《蘋果》價$900</p><p>日版580啱穩陣派</p><p>小記的潮童年代就在儲日版580中度過，無論乘乜都買，通常還要是浮誇顏色，不過現在只是偶然着一兩次免得發霉。後悔當時無揀到一些正常顏色：好似白色、灰色、泥啡色……這裏就有齊上述基本色，580愛好者勿錯過。<br> <br> NewBalance日版580泥色<br> 原價$1,600<br> 特價$699<br> 《蘋果》價$580</p><p>日版710食Mountain風</p><p>今年流行mountainboots，除了帶番起Danner、Timberland等品牌外，NewBalance疑似型號都好渴市，這對710就符合晒日本仔襯衫標準──玩撞色。據知已有水貨舖洽購20多對攞返自己舖賣，你就明最應該搶這對。<br> <br> NewBalance710灰×紫×黃色<br> 原價$899<br> 特價$499<br> 《蘋果》價$299</p><p>日英美版齊全益埋潮B</p><p>講到尾NewBalance最好賣都一定係576、574，現場全部日本、英國、美國版，一定夠fashionable，最得意係有大量童裝574，做潮B話咁易。</p><p>Lotto翻煲經典</p><p>Lotto亦是開倉主打之一，除了鞋款之外還有多款服裝在現場有售，可惜無位刊登咁解。</p><p>Converse七折入手</p><p>Converse就幾時都買得過，黑、白皮版JackPurcell現場都有得平，不過即管睇睇有乜其他無咁例牌的款式可以入手？</p><p>開倉資料</p><p>地址：尖沙嘴漆咸道南23-25號fhpshoppingcentre（港鐵尖東站P3出口）<br> 電話：23692152<br> 營業時間：11:00am-11:00pm　&#13;</p></body></html>