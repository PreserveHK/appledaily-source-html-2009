<html><header><meta charset="utf-8"><title>轆Book：圓碌碌　開篷孖寶</title></header><body><h1>轆Book：圓碌碌　開篷孖寶</h1><p>但凡見人揸開篷車，個腦都自然會彈出一個字——型！不過，今日見到AudiTTRoadster同VolkswagenBeetle2.0Cabriolet兩部同係身形小巧嘅軟頂開篷拍住上，先至發現，「型」原來都可以風格迥異。呢邊廂硬橋硬馬Sell跑味操控，另一邊竟擺出一副可愛Look搶鏡。睇嚟，呢次較量勝負難定，因為，兩者都風格鮮明，是Fans的，一眼便會愛上。<br><br>記者：黎頌詩<br>攝影：陳盛臣<br>Model：Ruby<br>查詢：大昌行易手車（22621118）</p><p>AudiTT好跑辣妹</p><p>曾幾何時，AudiTT係年輕才俊身份象徵，亦都係得女士歡心嘅開篷車款。眼前呢部Roadster，車身以至頂篷一氣呵成嘅墨綠，別具氣質。線條硬朗得嚟又圓潤，比起新一代嘅誇張鬼面罩顯得較低調，雖然同旁邊嘅Beetle一比，都叫做有啲霸氣，不過始終圓碌碌，加上車仔細細，女士們好易會以為兩者都一樣平易近人。但一打開車門就現形：黑色雙桶椅，趕絕豬朋狗友，典型跑格，賣個人化享受。整個內櫳金屬味濃，使用圓形電鍍飾邊，跑格暴現。引擎容量雖然不及Beetle，但Turbo一到即時發威，動力強勁，一套5前速手動波箱更趕絕駕駛白癡，其巴辣本色，係要講求駕駛樂趣嘅一群去發掘。雖然係00年車，但行車里數唔算高，但折讓率超過一半。</p><p>AudiTTRoadster</p><p>年份：00<br> 引擎：1,781c.c.Turbo<br> 馬力：180匹<br> 行車里數：21,658km<br> 手數：1<br> 傳動：5前速手動<br> 當年新車價：約$400,000<br> 易手價：$158,000</p><p>Beetle2.0　運動感小可愛</p><p>同樣係圓碌碌，Beetle就圓得更徹底，一副笑樣，人見人愛早就出晒名，一身亮麗銀色，唔特別，但就夠醒目！同TT一樣有電篷，不過軟篷收摺後不會隱藏於車尾，而係堆喺後排頭枕後，古老得嚟幾夠Fun。相貌趣致嘅Beetle就無呃你，個性夠平和。首先四座位，歡迎你帶埋朋友一齊開心。內櫳同TT一樣玩圓形，一樣有三幅式軚環加桶椅，不過構成嘅風格就完全唔一樣，跑味……無乜，有嘅係玩具感，總之外表內在一樣可愛。6前速自動波，一樣唔會畀人壓力，115匹，仲唔純如小羔羊？咦，有加減波，有分加！入波開車即時爬長命斜，估唔到坐足四位一樣有勁，加埋偏硬嘅避震，原來Beetle可愛得嚟一樣充滿運動細胞。</p><p>VolkswagenBeetle2.0Cabriolet</p><p>年份：03<br> 引擎：1,984c.c.<br> 馬力：115匹<br> 行車里數：24,410km<br> 手數：1<br> 傳動：6前速自動+/-波<br> 當年新車價：約$268,000<br> 易手價：$158,000</p></body></html>