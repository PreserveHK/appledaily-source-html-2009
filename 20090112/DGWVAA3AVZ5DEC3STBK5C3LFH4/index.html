<html><header><meta charset="utf-8"><title>Sammi安仔赴菲島分享喜悅<br>張衞健今日娶張茜</title></header><body><h1>Sammi安仔赴菲島分享喜悅<br>張衞健今日娶張茜</h1><p>【菲律賓直擊】早已在內地註冊結婚的張衞健和張茜，今日在菲律賓補辦婚禮，前日健仔穿上當地傳統結婚禮服，與張茜在沙灘拍攝婚紗照浪漫一番，不過照片中的張茜因肚仔凸凸而惹來大肚疑雲。至於鄭秀文（Sammi）昨日與過氣情人許志安同機赴菲律賓戥老友高興時，笑言渴望在教堂出嫁，出席健仔婚禮正好預先感受幸福。</p><p>現年43歲的張衞健，99年因拍攝內地劇集而跟現年34歲的內地演員張茜擦出愛火花，二人早已在南京秘密註冊結婚，原本張茜去年懷有與健仔的愛情結晶品，豈料去年2月懷胎8月的她意外小產，二人大受打擊，幸他們繼續互相扶持，今日更會在菲律賓補辦婚禮，可喜可賀。</p><p>豪花500萬<br>包起親友機票食宿</p><p>為償太太心願，健仔特地豪花500萬港元在菲律賓SanAgustinChurch舉行童話式婚禮，廣邀200親友出席，機票食宿一概由健仔包辦。上周五一對準新人分別由香港和北京飛往菲律賓會合，打點婚禮，前日更到當地的高級私人會所ClubPuntaFuego拍婚紗照。<br> 健仔與張茜獲菲律賓旅遊局安排多套特色禮服拍照，健仔以菲律賓傳統結婚禮服示人，張茜則穿上當地設計師Frankie採用菠蘿纖維作衣料的露肩禮服，認真別致，就連健仔見到老婆大人時也不禁大讚說：「我老婆真係美艷動人。」<br> 婚紗照中的張茜腹部微凸，不禁令人懷疑她再次有喜，記者昨日就此事向健仔求證時，他說：「唔係大肚，太太好鍾意套禮服，原本套禮服係有塊紗繡上去，但因為趕工趕唔切，結果變成披上去，所以睇落好似凸肚啫。」健仔去年曾透露張茜懷孕前二人已在內地註冊結婚，記者追問二人究竟是何時註冊，但他表示不便透露。</p><p>沙灘浪漫<br>「好似拍緊MV咁」</p><p>另外，會所當日借出場地及安排健仔與張茜到會所的私人沙灘拍照，二人在沙灘上漫步奔跑，認真浪漫，健仔說：「我覺得喺沙灘影婚紗相感覺好典雅，見到浪花湧上嚟，覺得自己好似拍緊MV咁，心情都輕鬆唔少。」<br> 原來健仔本打算抵達菲律賓後，先與小別勝新婚的張茜親熱一番，豈料獨處不夠10分鐘，便要為婚禮事宜開會及接受有線娛樂新聞台訪問，忙至凌晨時分馬上乖乖去睡。<br> 另一方面，健仔一班好友包括鄭秀文（Sammi）、許志安、梁漢文、蘇永康、狄波拉與夫婿鬍鬚Kong及吳國敬等，昨早約9時出發赴菲出席婚禮，過氣戀人Sammi和安仔碰面時顯得有點避忌，未見交談，大合照時也刻意隔開。</p><p>預演婚禮<br>Sammi盼教堂出嫁</p><p>問Sammi何時輪到她派利是時，她笑道：「我要繼續收利是，以前喺華納都有派，離開之後就冇。我知道健仔喺教堂行婚禮，我都好想feel吓，雖然健仔唔係基督教徒，係天主教，但我都會去支持，如果我第日有機會結婚，擺酒唔一定要，但就好想喺教堂行禮囉，因為一定好感動好高興。」<br> 安仔則表示會送情歌給健仔作禮物，問他可有帶備泳褲游水時，他笑言知道今次有很多記者在場，所以不會游水。對於健仔表示會安排韓紅跟他住同一間房，安仔笑說：「我重申一次同韓紅冇咀過，我同佢一間冇所謂，最緊要唔好瞓埋同一張床。」他又說：「我知健仔唔飲得，所以結婚前一晚唔會灌醉佢，怕佢第日醉到出席唔到婚禮。」安仔等一行人昨午約1時半抵達菲律賓，由健仔胞弟Henry親自迎接，並安排入住健仔下榻的Sofitel酒店。<br> 梁漢文日前接受電台錄音訪問時，透露健仔會在婚禮上獻唱《月亮代表我的心》送給太太，他則擔任伴奏。<br> 採訪：張俊銘（香港）、何永寧（菲律賓）<br> 攝影：娛樂突發組（香港）、陳志嵐（菲律賓）</p><p>雙張今日婚禮流程
</p><p>2:15pm︰新娘乘馬車抵達SanAgustinChurch<br> 2:30pm︰舉行婚禮儀式<br> 3:30pm︰新人在教堂門口拍照及拋花球後乘馬車離開<br> 5:30pm︰於Sofitel酒店poolside舉行酒會<br> 6:15pm︰放煙花後在酒店露天餐廳舉行婚宴</p><p>小八卦︰拉姑等飲新抱茶</p><p>狄波拉與夫婿鬍鬚Kong昨飛到菲律賓準備觀禮，原來她是新郎張衞健（Dicky）的契媽，她說：「我諗今次會有茶飲，我曾經同佢合作拍劇《黃金十年》做母子，之後認咗佢做契仔，大時大節Dicky都會送卡送禮，倪震都係我契仔。」問到其新抱張栢芝是否懷有第二胎時，她否認說：「冇大肚，唔明點解咁多人走嚟恭喜我。」</p><p>小八卦︰梁炳爆老婆失魂</p><p>梁漢文（梁炳）昨偕新婚太太Karen現身機場，他表示妻子前晚遺失銀包及身份證，險些不能跟他赴菲出席婚禮，他說：「佢發現唔見銀包時驚到眼濕濕，因為身份證都唔見埋，擔心今日唔可以飛，後來我幫佢報警，先知有護照一樣可以出埠，咁我哋先定啲，遲吓我同老婆可能會去英國補度蜜月兼睇球賽。」</p></body></html>