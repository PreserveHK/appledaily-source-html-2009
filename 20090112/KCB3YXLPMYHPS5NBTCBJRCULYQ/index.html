<html><header><meta charset="utf-8"><title>大橋最愛得意《龍貓》</title></header><body><h1>大橋最愛得意《龍貓》</h1><p>主唱宮崎駿動畫《崖上的波兒》主題曲嘅9歲女歌手大橋望美同拍檔藤卷直哉，前日到咗台灣宣傳。讀緊小三嘅望美，被台灣記者問到走紅後有冇男同學對佢示愛，鬼馬嘅佢即時作狀扮暈，仲話：「沒有呢！」佢話最鍾意宮崎駿嗰套好得意嘅《龍貓》，能夠演出《紅白》最開心係親眼見到偶像羞恥心。</p></body></html>