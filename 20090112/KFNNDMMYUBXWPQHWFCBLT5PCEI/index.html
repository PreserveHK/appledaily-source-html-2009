<html><header><meta charset="utf-8"><title>轆Book：<br>25年後再玩別注　抵過普通版</title></header><body><h1>轆Book：<br>25年後再玩別注　抵過普通版</h1><p>香港鍾意飆車嘅男士，好少會唔鍾意車短好彎嘅Golf，頂級R32已經上咗神枱，成改裝鬥車界熱改車款，但行2.0L、一樣玩DSG波箱同有Turbo嘅直四版本，一樣有睇頭，廠方仲將25年前叱咤車界嘅Pirelli別注版，重新包裝推出，玩得更勁更激，但估唔到嘅係，居然比普通版更平！<br><br>記者：徐影龍<br>攝影：王文忠<br>Model：Isha@StageModels</p><p>名胎Crossover
</p><p>當初GolfGTIPirelli喺奧地利亮相過後，令一眾飛車人士相當期待，鬼咩，GolfGTI本身係飛車界寵兒，改裝潛力無限，今勻事隔25年，跟輪胎界猛人Pirelli再度Crossover，推出別注版，以旗下最高班嘅P-Zero系列車胎，度身配合GolfGTI，四條225/40ZR18闊胎，平衡方面可算達到完美境界，配搭採用跟06年推出嘅30周年紀念版一樣嘅直四偈，比過往同樣行2.0L嘅引擎多30匹，扭力亦增加2.0kgm，此情此境下，四條搭檔得宜嘅靚胎更形重要。<br> 別注版唔係一味玩性能表現，其實加入大量具收藏價值嘅Option，一啲都唔失色，最出位首推前後排座椅，均換上真皮配麖皮物料，再用黃線車邊，凸顯Golf同Pirelli嘅超然跑味，座椅中間位置更壓上跑車凹凸胎紋，背脊部挨上去，有無令人坐得更穩不得而知，不過單睇賣相，已經夠晒搶眼兼出位。其他新增Option仲有18"合金輪圈、Pirelli徽章等，原價30萬多啲，廠方搞Promotion減價4萬，仲平過普通版，相信吸引到好多心思思想做Golf車主嘅Fans。</p><p>情急下試盡Golf
</p><p>雖然Golf喺飆車界早已響噹噹，但今日試車無諗過狠劈呢架別注版，過程中發生咗段小插曲，就係攝影師為遷就影相角度，將尾廂內隔物板拆咗落嚟，現場又實在大風兼超凍，拍攝完一行人快速鑽入車廂，再嗱嗱聲開車返歸。回到公司準備還車時，方發覺自己咁大個人居然仲會漏嘢，即時撻車飆返轉頭。自己本身並非車手，刻下着實擔心俾人執走塊隔物板，都唔知點賠，更可能要從外國訂購，所以油門越踩越快、遇彎越入越貼，呢個時候，終於體會到GolfGTIPirelli過人之處。</p><p>不比R32輸蝕
</p><p>雖然路程只得幾公里，唔算太遠，不過有齊燈位、單線慢車、上落斜、大細彎同大直路情況，足以試到GolfGTIPirelli真章；幾個燈位起步，未爆Turbo，強勁扭力令頭段彈射起步，兩個細彎只須輕微收油，再踩油出彎，足以完美攻入，一點推頭危險感覺也沒有，深深感受到P-Zero輪胎嘅抓地能力；到上斜大直路，拖入三波再畀油，轉數升、Turbo爆發，瘋狂直飆得像反地心吸力一樣，感覺比R32來得更猛，加上車身短小，抽頭Cut線相當靈活，短短時間回到拍攝場地，慶幸那塊隔物板安然無恙，先放下心頭大石，雖然虛驚一場，不過令我能較深入體驗一下GolfGTIPirelli過人之處，實在幾難忘。</p><p>舊版只換胎一樣受
</p><p>其實福士早於1983年便跟車胎名牌Pirelli搞Crossover，當時GolfGTI已為福士省亮招牌，好多歐美人士完全不介意車身細小，好飛好砌先係最重要，同年5月GolfGTIOriginalPirelli推出，雖然當年別注版只單單換入高性能車胎，不過反應仍然好到不得了，短短半年便銷售超過1萬部，以歐美市場玩開大cc、大車身嘅喜好嚟講，成績相當唔錯。</p><p>GolfGTIPirelli規格表：
</p><p>引擎：1,984cc直四＋Turbo<br> 馬力：230ps/5,500rpm-6,300rpm<br> 扭力：30.6kgm/2,200-5,200rpm<br> 傳動：6前速DSG半自動波，頭驅<br> 0-100km：6.6秒<br> 極速：245km/h<br> 優惠價：$268,000<br> 查詢：VolkswagenHK（36989688）</p></body></html>