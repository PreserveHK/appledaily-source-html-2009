<html><header><meta charset="utf-8"><title>交易套利 - 左丁山</title></header><body><h1>交易套利 - 左丁山</h1><p>恒生指數於一月二日開出紅盤，根據《蘋果日報》資料，過往十年之中，每逢年初第一個交易日嘅升跌，可以預測該年恒指嘅全年升跌，十年有八年準確。呢啲預測當然冇乜科學性，就好似美國股市根據每年一月尾「超級碗」決賽結果而預測升跌咁樣，不過你唔好理，準確性係有啲嘅。<br> 左丁山夠以為買騎師王就買韋達得啦，點知連輸三次，搭沉船。有時睇見人哋講得幾準，自己攞錢落去跟風，就會立即損手損腳，人哋就係啱啱呢次唔準，冇得解釋。在馬場碰到過年後就回家休息嘅經紀A（今時今日，大家都知道股市經紀回家休息一輪，充吓電先，係邊一回事）。經紀A話自己有時間刨馬兼專心做散戶玩即日鮮，sofarsogood喎，希望佢全年都掂啦。經紀A畀貼士左丁山：「嗱，既然買韋達熱門都輸幾勻，你不如博一博買八號仔，有得諗㗎。」<br> 八號仔？不禁嚇咗一跳，願聞其詳。經紀A話：「我𠵱家係散戶一名，要冒吓風險，賺取差價。憑自己獨立分析，發覺現在有機會做arbitrageur，就係八號仔嘅私有化價錢係四元五角，提價後講明鐵價不二，冇得再加，但一月九日之收市價仍然係三元七角二仙，差價達七角八仙，如果我以三元七角二仙買入，以四元五角賣畀收購方（offeror），咪賺硬21%，今年○九年全年玩股都未必賺到21%呀！」<br> 佢一輪嘴講完，左丁山消化幾分鐘之後，立即反問：「唓，邊有咁大隻蛤乸隨街跳㗎，如果市場估計電盈私有化實掂，根據有效率市場理論（efficientmarket），八號仔股價應該已經升到四元五角減除利息成本，即係應該在四元或以上，但𠵱家仲係做緊三個七毫二，即係市場話私有化機會比較低啦，你因住買入之後，徒勞無功，仲可能輸突。」經紀A立即講出一套數字支持佢嘅立論，話八號仔值博率高過買韋達做騎師王，明天再寫。</p></body></html>