<html><header><meta charset="utf-8"><title>中環在線：李寧有新掌櫃 - 李華華</title></header><body><h1>中環在線：李寧有新掌櫃 - 李華華</h1><p>李寧（2331）舊年9月公佈首席財務官兼執行董事陳偉成辭職，引來市場揣測，拖累股價一度大跌。本來公司同證券行話11月底會公佈接任人選，點知要拖到噚日至公佈，由鍾奕祺接任做執行董事兼首席財務官，下個月9號起生效。<br> 據公司介紹，呢位鍾生現年41歲，喺會計、財務同業務管理方面擁有17年經驗。<br> 加盟李寧之前，喺戴爾（中國）有限公司做高級財務總監，負責中國、香港同台灣地區業務；再之前就喺寶潔（中國）有限公司出任顧客業務發展部財務總管，負責大中華區。</p><p>未計花紅年薪191萬</p><p>佢嘅基本年薪同袍金，合共191萬元人民幣，另有酌情年終花紅、認股權同其他福利津貼。<br> 如果同前任陳偉成比一比，陳生喺07年嘅年薪加袍金都只係91萬人仔，但係加埋其他福利嘅年薪總額就有698萬。<br> 睇嚟，要年尾埋單計數，至知呢位新掌櫃算唔算高薪加盟。</p></body></html>