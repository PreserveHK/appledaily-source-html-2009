<html><header><meta charset="utf-8"><title>中環在線：「小股東」咬住新地唔放 - 李華華</title></header><body><h1>中環在線：「小股東」咬住新地唔放 - 李華華</h1><p>新鴻基地產（016）小股東真係好緊張新地嘅企業管治問題。繼上星期三有人以「新地小股東」名義喺報章登廣告，寫咗封公開信畀新地董事局，要求公開企業管治檢討報告後，噚日再登廣告，要求4位新地獨立非執董跟進單嘢，並再次促請新地董事局公開份報告。</p><p>促公開企管檢討報告</p><p>點解小股東咁鍥而不捨？事緣前主席郭炳湘舊年質疑新地嘅招標同買地程序，新地跟住搵會計師行做企業管治檢討，執行董事黃奕鑑上月喺股東會後主動話，個報告做好嘞，公司企管冇問題咁話。<br> 呢位好有心嘅新地小股東，上周三首次喺報章登廣告，要求新地公開份報告後，新地只做咗個簡單回應，基本上冇理佢。於是佢再登多次廣告。今次新地直情唔回應㖭，話唔再評論。唉，農曆新年就快到，唔知單嘢要拖幾耐呢？</p></body></html>