<html><header><meta charset="utf-8"><title>馮仁昭四圍超：舒淇咀華仔等到頸梗 - 馮仁昭</title></header><body><h1>馮仁昭四圍超：舒淇咀華仔等到頸梗 - 馮仁昭</h1><p>由寰亞投資嘅賀歲電影《游龍戲鳳》噚日喺北京舉行宣傳活動，導演劉偉強率領劉德華、舒淇、何韻詩同內地男星張涵予等赴會。齣戲係浪漫愛情喜劇，講起浪漫求婚招數，華仔話：「真心鍾意一個人只要講一句你嫁畀我就夠浪漫，我好反對啲人喺媒體度登廣告，因為愛情係兩個人嘅事。」咁舒淇又點睇呀？佢話：「我都認同華仔咁講，女人最鍾意啲感人嘢，咁先浪漫。」</p><p>苦等七八年</p><p>舒淇同華仔喺戲中有幾場咀戲，舒淇話等同華仔咀等咗7、8年，佢笑笑口話：「我拍嘅時候狂咀華仔，唔係點感覺到幸福浪漫呀，所以要咀番夠本。」其中一場咀戲都幾辛苦，講舒淇坐低，華仔就俯身咀，舒淇為迎接呢一吻，一直要抬高頭，搞到頸都梗埋。華仔知道舒淇好恨咀佢後講笑咁話：「真係多謝佢，等咗7、8年咁耐，佢唔早啲講，我幾時都準備好㗎。」</p></body></html>