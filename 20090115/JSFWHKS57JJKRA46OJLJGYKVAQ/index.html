<html><header><meta charset="utf-8"><title>轆Book：七擒七縱七前速</title></header><body><h1>轆Book：七擒七縱七前速</h1><p>呢幾個月車壇都幾靜，無咩新車到港，遇着Audi有架新車返，久旱逢甘露，梗要畀心機試真啲。呢架新版A3，五門揭背、1,800cc、三十零萬，無乜特別，靈魂位在於首度加入七前速波箱，將160匹馬力充份發揮，直路彎路斜路，快慢有致靈活過人，揸起上嚟好自然令人盡情放縱一番，慢車低轉、快車高轉，揸到七情上面，好鬼Enjoy。<br><br>記者：徐影龍<br>攝影：王文忠<br>Model：詠詩@StageModels</p><p>七情上面<br>1、2波：「喜」圍有力</p><p>由於今日想試真七前速S-Tronic唔同波段嘅優劣，所以唔急住踩大轉數爆Turbo，先睇1、2波起步嘅表現，250Nm扭力係令人加分位置，只踩少少油，已有雄厚起步力量感，反應唔會太慢、速度唔會過快，揸得好舒服。</p><p>3波：「怒」爆Turbo</p><p>一輪熱身後，大腳油門推高轉數，Turbo應聲啓動，爆炸推背感即時湧上。加入渦輪增壓馬力的確暴升，不過卻帶嚟TurboLag延緩，Audi好聰明，利用1,500磅壓力玩缸內直噴，避開氣門阻隔，全由電腦控制噴油Timing，達到最完美嘅1:47空燃比。</p><p>4波：塞車「哀」嚎</p><p>由於去到1,500rpm便已進入最高扭力範圍，上到4波本來發力起圍係好夠力水，不過遇着燈多又塞車嘅鬧市，停停開開便不太好，事關七前速S-Tronic，骨子裏仍屬手動式波箱而非無段變速，故太頻繁嘅收放離合器，雞蛋要挑骨頭，會令人感覺頓挫感。</p><p>5-7波：順滑快「樂」</p><p>上到80km/h開始轉5波，走大直路就認真感受到七前速嘅超順滑感，喺高速行車時，之前嘅突兀頓挫感一掃而空，輕踏油門，轉數徐徐而上，速度亦逐漸加快，5、6、7波間，轉波僅需0.2秒，肯定快過兼流暢過你揸棍波車。</p><p>坦白講，個人一向覺得歐洲車玩穩陣剛性同大馬力，車重自不然要加大cc容積，但近年好多歐系都開始轉軚，除Benz有A同BClass外，Audi嘅細cc車亦令人有相當驚喜；之前嘅A31.4TFSI，只得1,400cc，但加個Turbo登時兩回事，跑得劈得，好鬼惡吓，到今日實試熱辣抵港嘅全新A31.8TFSI，cc加大至1.8L，狂暴表現肯定提升不少，最正最吸引係加入七前速S-Tronic波箱，高低轉數起落更幼細自然，七個波足以令你嘗盡喜怒哀樂！</p><p>規格表</p><p>引擎：1,798cc直四DOHC<br> 馬力：160bhp/5,000-6,200rpm<br> 扭力：250Nm/1,500-4,200rpm<br> 傳動：7前速S-Tronic半自動波<br> 查詢：AudiHK（25281862）</p></body></html>