<html><header><meta charset="utf-8"><title>馮仁昭四圍超：星爺斟拍《龍威小子》遭成龍截糊 - 馮仁昭</title></header><body><h1>馮仁昭四圍超：星爺斟拍《龍威小子》遭成龍截糊 - 馮仁昭</h1><p>荷李活巨星韋史密夫（WillSmith）搵自己10歲囝囝積頓（Jaden）孭飛嘅新版《龍威小子》（TheKarateKid）籌備咗成年，一直話希望搵周星馳做導演同飾演空手道師傅嘅角色，前年韋哥嚟香港宣傳時仲同星爺見面傾合作。<br> 不過噚日美國有消息指主角人選已經換咗做成龍，導演亦會喺番荷李活搵人，睇嚟星爺繼辭演《青蜂俠》（GreenHornet）後，又錯失另一齣荷李活片，真係非常可惜。</p><p>內地取景</p><p>美國娛樂雜誌《EntertainmentWeekly》噚日報道成龍將會飾演空手道師傅Mr.Miyagi一角，細節已傾得七七八八，導演方面就係挪威籍嘅HaraldZwart，齣戲今年會喺北京開鏡。<br> 《龍威小子》翻拍自80年代人氣之作，講述一位少年成日俾同學欺負，後來向日籍老師學空手道後重拾自信，最後仲贏得比賽。據悉新版故事會由美國搬到去中國，因此全齣戲會喺內地取景。馮仁昭問番星爺呢件事，但佢就唔肯回應。<br> 積頓之前喺《地球停轉日》（TheDayTheEarthStoodStill）中有突出表現，今次韋哥打本捧個仔，再加埋成龍參與，應該會有好成績。</p></body></html>