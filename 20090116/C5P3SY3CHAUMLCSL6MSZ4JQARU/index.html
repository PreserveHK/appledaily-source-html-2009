<html><header><meta charset="utf-8"><title>埋怨母校係中中 - 左丁山</title></header><body><h1>埋怨母校係中中 - 左丁山</h1><p>一位大學畢業生出身中中，適值中學教學語言微調，引起爭論，於是喜歡做「對比新聞」嘅記者，就搵到呢位畢業生出嚟講幾句，目的顯而易見，就係要說明讀完中中升大學，會好辛苦，好蝕底，從而攻擊母語教學。果然，呢位畢業生話好後悔昔年揀咗中中，呼籲啲師弟師妹要揀英中。有此新聞人辦，記者想數臭中中，就十分容易。<br> 呢位畢業生不知大學成績如何。一般只識得埋怨，不懂向母校感恩之人，通常成績不會太好。乜唔係啫，掛住怨母校（中中），怨自己揀錯，就唔會怨自己在大學點解唔加倍努力嘅嘞。讀完中中入大學，當然要加緊學習英語，適應新需求，因為讀一流學術論文（中文、中史、中國哲學除外），好少係用中文寫嘅。但只要自己肯下苦功，少啲去玩，少啲去參加太多課外活動，苦讀英語一兩年，就可以克服困難，唔使怨天怨地。讀完中中入中文大學，先至開始接觸大量英文書嘅學生，例子多到數唔晒，知名度最高嘅張敏儀自寶血中學入中大讀英文系，你話辛唔辛苦？幾時見張大姐埋怨錯入寶血（中中），中華廠商聯合會副會長羅富昌係成功工業家，佢自金文泰中學入中大讀地理系，辛唔辛苦？香港大學（英語大學）校長徐立之出自巴富街官中（今何文田官中）入中大讀生物系，有冇埋怨母校之母語教學？港鐵行政總裁周松崗爵士自培正中學到美國威斯康辛大學，成為世界級行政人才，喺英國打工打到封爵，佢有冇埋怨培正用中文教書呀？相同例子之多，不勝枚舉，數唔晒。<br> 讀完英中讀大學，初頭係着數啲，但未必可以由頭帶到尾。舉個例，昔年一位寶血女生入咗中大讀經濟，初讀Samuelson，幾乎想喊，因為好似讀字典，每一頁都有幾十個生字要查字典，而同班來自英中之學生，就睇書睇得好快，讀會計學原理呢？又係想喊，因為debit,credit,accrual為何物，完全唔識。呢，唔好理，四年後畢業，佢與另一位培正女生得到經濟系一級榮譽，來自英中名校嘅一位學生攞三級榮譽。讀書事在人為，讀完大學而埋怨母校係中中，不長進也！</p></body></html>