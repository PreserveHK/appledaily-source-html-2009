<html><header><meta charset="utf-8"><title>小店大感動　燉BB頭蘋果世界一</title></header><body><h1>小店大感動　燉BB頭蘋果世界一</h1><p>經常有雜誌大字標題「酒店級甜品」，標榜酒店甜品廚師自立門戶，用料都是高級貨云云。事實上，不少都是求其焗個心太軟、梳乎厘，就當作招牌菜，食完一次無回頭。真正不惜工本，要數在天后新開的「甜品大少」，原個日本世界一蘋果拎去燉、一支紅酒只煮三個梨，平均四十蚊就令你食到開心晒，連醫生錢都慳番，令人感動！<br><br>記者：吳允冲<br>攝影：楊錦文、梁世權<br>Model：Ceci@StageModels</p><p>原個燉夠三人吃</p><p>燉蘋果、燉梨不是新鮮事，將整個BB頭般大的世界一蘋果放入燉盅燉，都是老闆阿倫才想到：「我做咗十幾年甜品，唔想做同出面一樣嘅嘢，所以搵咗最頂級的材料嚟做。」成本七十元，價錢才八十元，份量大得足夠一家三口吃，不愛蘋果亦可揀燉日本南水梨，價錢平一半，一樣咁滋潤。
</p><p>雪耳燉世界一蘋果$80
</p><p>用上雪耳、龍眼、龍杏、南北杏加原個日本最大顆的世界一蘋果燉足兩個鐘，最啱像現在的亁燥天氣潤喉，果肉腍雪耳爽，帶點點像巨峰提子的微酸。每日限量發售。須一日前預訂。</p><p>一支紅酒只煮三客
</p><p>店內主要提供大路的西式甜品如布甸、心太軟、芝士餅，但味道有驚喜，因師傅不怕工夫多，亦捨得用靚材料，像一道紅酒浸比利時長梨，一支智利Merlot紅酒只夠煮三客，還要煮足兩個鐘，一般街坊甜品店邊會咁花心機？筆者都替他擔心究竟有無錢賺。芝士餅看似平平無奇，其實加了Bailey’s咖啡酒，酒含量20%，入口初時只感受到香濃的法國芝士味，慢慢Bailey's的味道滲出來，最特別是餅底，怎可能那麼鬆脆？原來是混合了幾種餅，還加了肉桂，不但是只用消化餅壓碎。就連伴碟的生果，也經過精心配搭，如芝士餅旁的新鮮杏脯，焦糖燉蛋配安琪梨、牛奶布甸配藍莓，不過賣相太精美，很多人以為是裝飾而不吃，記得不要錯過。</p><p>法式焦糖燉蛋$35
</p><p>用原條呍呢拿籽，不用香精，入口即溶，全憑燉的時間掌握得好，面頭的焦糖做得薄、脆而不燶，食得出師傅的真功夫。</p><p>Bailey's芝士餅$35
</p><p>混入Bailey's，入口酒味不強，但咖啡酒餘韻久久不散。</p><p>紅酒浸比利時長梨$40
</p><p>煮過的紅酒酒精已揮發，剩下是果味，長梨肉腍中帶爽。</p><p>ACupBabyCeci口話減肥，卻將甜品全部掃清：「我特別鍾意法式焦糖燉蛋，真係好滑呀﹗</p><p>甜品大少（31753868）<br> 天后銅鑼灣道144號新發大廈地下</p><p>情侶熱捧<br>九龍城心太軟</p><p>在九龍要找「酒店級甜品」，必選九龍城的甜蜜居。酒店出身的王師傅做了甜品近40年，招牌作心太軟用上72%的法國朱古力，切開香脆的面層熱辣辣的朱古力岩漿流出，伴上冰凍雪糕，好吃得連森美都話感動！難得是地方寬敞，全都是卡位，不似九龍城其他甜品店般逼逼狹狹。甜品份量夠大，吸引不少女仔拉埋男友來吃，也適合一班朋友飯後來hea。</p><p>呍呢拿梳乎厘$35
</p><p>熱辣辣上枱呍呢拿香味四溢，焗得鬆軟而不過濕，外層能脆點更好。</p><p>心太軟$35
</p><p>真正外脆內軟，朱古力甜而不膩，全因用上貴價的法國朱古力。</p><p>特色榴槤慕絲$37
</p><p>用泰國金枕頭榴槤，內裏是蛋糕及新鮮榴槤茸，啖啖滋味。與榴槤奶露一樣，都屬店中人氣推介。</p><p>甜蜜居（27161489）<br> 九龍城南角道4-6號地下</p></body></html>