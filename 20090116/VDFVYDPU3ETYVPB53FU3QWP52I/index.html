<html><header><meta charset="utf-8"><title>轆Book：<br>年輕力猛VS成熟霸氣</title></header><body><h1>轆Book：<br>年輕力猛VS成熟霸氣</h1><p>今日靚女Zuki好愁，因為唔知點揀好。佢一向鍾情高大威猛型，眼前嘅兩個選擇就合晒要求，兩者都穩重有型力氣過人，再睇真啲，佢哋又各有優點。一身純黑嘅較為成熟，面相方正硬朗Man過人，不過內裏就保守少少；較年輕嘅就睇落圓滑溫柔，而且性格靈活，但係貴足20萬！兩部BMWX5，你話點揀？<br><br>記者：黎頌詩<br>攝影：伍慶泉<br>Model：Zuki（StageModel）&#13;</p><p>後生版靈活夠時尚</p><p>雖然銀灰的確比純黑搶眼，但實情係後生幾時都較引人注目，所以Zuki首先有興趣深入了解呢部07出廠嘅X53.0siA。睇樣，佢唔見得叫人眼前一亮。雖然Size同力量都較上一代更勝一籌，不過線條就偏向圓滑，車頭設計亦更細緻，當然，整體依然充滿力量感。打開車門，i-Drive多媒體系統跟新式電子波棍搶先吸引視線，選用咗鋁質裝飾嘅內櫳亦好時尚，座椅更加係Option嘅SportSeats，即時要坐上去Feel吓啦！型過人梗令人受落，抬頭一望就更驚喜，天幕式天窗又有分加。仲有一樣睇落唔多覺，原來第二代X5「胸襟」更廣闊，體積增加連帶內櫳亦更闊落，仲因而附帶埋靈活多變嘅優點──可自行加配第三排座位！新6速波箱，引擎容量同馬力，都輕微往上調，操控感同安全系數全面提升。結論係年輕力壯、靚仔、有安全感……仲要揀？</p><p>BMWX53.0siA規格</p><p>年份：07/08<br> 引擎：2,996c.c.Inline6<br> 馬力：272匹<br> 行車里數：13,850km<br> 傳動：6速Steptronic半自動波、4輪驅動<br> 手數：0<br> 當年新車價：約$672,800</p><p>成熟版穩重有霸氣</p><p>做人最忌衝動，快做決定好易忽略咗自己真正需要，05版只係「成熟」兩年，但就平成20萬！講真，呢部車嘅吸引力其實又豈止價錢。雖然屬上一代，風格巨型穩重，不過車身其實較新一代細，胎軨亦細一吋。不過講霸氣反而更強。黑色車身本嚟就惡死過人，加埋較方正嘅線條，感覺更硬淨。Zuki對同車身唔同物料嘅頭尾泵把設計情有獨鍾，我就Buy好似一對小翼嘅鬼面罩。外觀強悍，內在倒係一派成熟穩重。最個性鮮明係中控台同車門上嘅桃木裝飾，再襯埋朱古力色皮椅，Old-fashioned得嚟又有特色，坐上去，令人想起父親型嘅老細級人馬。規格上雖然比新一代稍遜，不過配備一樣先進，活力十足，亦有安全感！都好吸引……</p><p>BMWX53.0iA規格</p><p>年份：05/06<br> 引擎：2,979c.c.Inline6<br> 馬力：231匹<br> 行車里數：33,450km<br> 傳動：5前速半自動波、4輪驅動<br> 手數：0<br> 當年新車價：約$548,000</p></body></html>