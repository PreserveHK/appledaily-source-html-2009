<html><header><meta charset="utf-8"><title>被投訴噪音勁拋垃圾白鴿眼<br>Theresa避是非搵屋搬</title></header><body><h1>被投訴噪音勁拋垃圾白鴿眼<br>Theresa避是非搵屋搬</h1><p>傅穎（Theresa）4個月前曾自爆在其西環香閨門外出現神秘竊聽者，令她非常驚恐，大廈前保安卻指她作料博宣傳並累他被炒魷。前日本報又接獲讀者投訴狂數Theresa三宗罪，指她噪音擾鄰、亂拋垃圾及對大廈員工白鴿眼，但她一力推翻，更謂待3月租約期滿即搬竇。</p><p>傅穎於06年以月租13,000元租住西環泓都，但入住後屢鬧風波。前日本報接獲讀者報料大爆Theresa三宗罪，指她經常在寓所內開大音響製造噪音，滋擾鄰居，要由管業處派人調停；其次是她在屋苑範圍亂拋垃圾，又呼喝清潔阿嬸及管理員，對基層員工不尊重。</p><p>稱逢人打招呼</p><p>昨日Theresa一早開工為新碟拍攝短片DVD，她10時多離開尖沙嘴一間髮型屋準備出發拍外景，其間她接受記者訪問，對被投訴的惡行一律否認，她說：「我近排要錄音拍嘢，每日都好早起身，平日好早瞓，我一個人住又冇開party，點會開大音響？冇人投訴過，亦冇管理員查問。」<br> Theresa又稱沒有對大廈基層員工不禮貌，反而逢人點頭打招呼；但提到她在大廈範圍亂拋垃圾，她即語帶激動說：「我從來冇喺唔正常嘅地方倒垃圾，一般屋企都係將垃圾包好放喺垃圾房㗎啦。我唔知話我嘅人係咪想我多啲見報，我覺得好搞笑，又有啲無奈，希望唔好再有呢啲不實指控。」<br> 其實早於去年9月，Theresa因自爆被一名男子在家門外偷聽，令她十分驚恐，事後一名自稱是其大廈前保安的男子向傳媒爆料，指Theresa作料博見報累他被炒魷，至前日Theresa再被投訴，今次她鐵定搬竇遠離是非地，她說：「我嘅死約到今年3月底滿，我𠵱家係急不及待要搬。9月時發生嘅事，當時我已經想搬，我同業主講到喊，好驚呀，但業主要我賠償，筆數唔細㗎，咁冇辦法惟有繼續住。我啱啱先走出上次嗰單嘢嘅陰霾，忍埋呢段時間啦。」</p><p>管理員不敢提</p><p>前晚記者也曾走訪Theresa所住的泓都，並向大廈管理員查問Theresa是否曾噪音擾鄰及隨處拋垃圾，他表示不清楚，不願詳談。<br> 採訪、攝影：李全、娛樂突發組</p></body></html>