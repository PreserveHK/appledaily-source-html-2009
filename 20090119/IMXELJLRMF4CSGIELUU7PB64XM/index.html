<html><header><meta charset="utf-8"><title>嫩甜蓮藕　好老泥</title></header><body><h1>嫩甜蓮藕　好老泥</h1><p>去街市買餸有好處，就是夠新鮮！以蓮藕為例，見到滿身污泥包住的，咪以為是菜販懶得去清理，其實是用心良苦，皆因泥層有保鮮作用，可避免蓮藕中的澱粉流失，肉質白滑，食落更加好味又甜！<br><br>記者：趙佩倩<br>攝影：周旭文</p><p>今日煮腦　12:30pm</p><p>陳鋼（連鎖飲食集團總廚）<br> <br> 入行30年，由低做起，曾任酒店及著名海鮮酒樓大廚，現負責連鎖飲食集團之管理、品質監督及菜式設計。<br> <br> 菜式：<br> 蓮藕燜腩仔<br> 椒鹽雞軟骨<br> 懷舊湯圓<br> 蟹子富貴炒飯&#13;</p><p>蓮藕燜腩仔</p><p>0hr45min<br> 製作難度：★★☆☆☆<br> <br> 蓮藕下截較粗身，食落較粉，適宜燜煮；幼身的蓮藕較為爽口，適宜炒來吃。</p><p>材料</p><p>五花腩10両、蓮藕1斤、唐芹11/2両、南乳醬/薑茸/蒜茸各1湯匙、糖1茶匙、雞粉1/2茶匙、鹽1/4茶匙、老抽少許、清水600毫升</p><p>做法</p><p>1.將五花腩切細件，放滾水內烚熟，撈起備用。<br> <br> 2.蓮藕切去硬頂，刨去皮再切件備用。<br> <br> 3.起鑊爆香薑茸及蒜茸，下南乳醬、五花腩、蓮藕及水炒勻。<br> <br> 4.炒至滾起後，下鹽、雞粉及糖炒勻，再加老抽及唐芹兜勻後，冚蓋收細火燜至汁稠，大約30分鐘便可上碟。</p><p>貼士</p><p>用鐵鑊炒蓮藕會令它變黑，所以最好用瓦煲或不銹鋼煲燜煮。</p><p>椒鹽雞軟骨</p><p>0hr30min<br> 製作難度：★★☆☆☆<br> <br> 陳師傅炸的雞軟骨十分香脆，秘訣是炸粉先用水開勻，再下少許油拌勻，炸出來的雞軟骨特別鬆脆。</p><p>材料</p><p>雞軟骨8両、雞粉1/3茶匙、糖/鹽各1/4茶匙、麵粉2湯匙、小梳打/味椒鹽各少許、炸粉4両、油2湯匙、清水300毫升</p><p>做法</p><p>1.雞軟骨加鹽、小梳打、糖及雞粉撈勻，下麵粉再拌勻，醃20分鐘備用。<br> <br> 2.將炸粉加入清水拌勻，下油慢慢攪勻，將（1）放入去撈勻。<br> <br> 3.燒滾油至六成油溫，收細火，放入軟骨炸至金黃後即撈起瀝亁油，最後撒上味椒鹽即可。</p><p>貼士</p><p>炸雞軟骨時要用鑊鏟兜一兜，避免黐埋一嚿嚿。</p><p>蟹子富貴炒飯</p><p>0hr30min<br> 製作難度：★★☆☆☆<br> <br> 炒飯用的白飯要夠亁身，煲飯時水浸過米面約3至4毫米便最Perfect！</p><p>材料</p><p>白飯10両、鮮蝦肉3両、帶子4粒（切細粒）、瑤柱2粒（浸軟）、葱花1両、菜粒1両、雞蛋2隻（拂勻）、雞粉1/3茶匙、砂糖/鹽各1/4茶匙、蟹子/西蘭花適量</p><p>做法</p><p>1.分別將蝦肉、帶子及菜粒汆水，盛起備用。<br> <br> 2.開大火燒熱鑊下油，下蛋漿煎至五成熟，加入白飯炒散，炒至聞到飯香就加入蝦肉、帶子、菜粒及瑤柱炒勻，然後下鹽、雞粉及糖炒勻即成。<br> <br> 3.將炒飯放入飯盒，烚熟西蘭花伴邊，最後撒上蟹子及葱花即可。&#13;</p><p>貼士</p><p>炒飯時鑊一定要夠熱，炒時才不會黐底。</p><p>懷舊湯圓</p><p>0hr25min<br> 製作難度：★☆☆☆☆<br> <br> 謝灶日不少得要有糖，陳師傅就用片糖做湯圓餡，湯圓皮是用糯米粉加入澄麵搓成，食落更加煙韌彈牙，連灶君都讚好味！</p><p>材料</p><p>糯米粉8両、澄麵2両、片糖3両（切粒）、熱水300毫升、生粉少許<br> <br> 糖水料：清水2公升、薑片5片、片糖5両</p><p>做法</p><p>1.將糯米粉及澄麵撈勻，將熱水分幾次倒入，慢慢攪勻後，用手搓成粉糰。<br> <br> 2.砧板面撒少許生粉，將粉糰搓成2條，再分成20小份，每份粉糰釀入片糖粒，搓圓備用。<br> <br> 3.煲滾水，下薑片及片糖，滾起後加入湯圓，煮到浮起即可。&#13;</p><p>貼士</p><p>搓粉用的水不要太熱，大約80℃便可。</p><p>提提你：今日謝灶</p><p>中國民間相傳玉帝指派灶君下凡，寄居於廚房監管人間，紀錄每家宅一年之善惡，並在每年農曆十二月廿四日灶君會返回天庭向玉帝滙報，以定每家的賞罰及來年運程。於是每家每戶為了答謝灶君一年的庇護，及希望祂在玉帝面前講好說話，便會在農曆十二月廿四日進行謝灶，一般會以生果、湯圓及肥豬肉等拜祭，據說甜品及糖水要越甜越好，因能令灶君口甜舌滑，多美言幾句，祈求來年繼續豐衣足食、健康快樂。</p></body></html>