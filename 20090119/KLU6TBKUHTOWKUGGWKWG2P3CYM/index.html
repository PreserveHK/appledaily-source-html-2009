<html><header><meta charset="utf-8"><title>轆Book：<br>美國四驅孖寶　降價20%衝出海嘯</title></header><body><h1>轆Book：<br>美國四驅孖寶　降價20%衝出海嘯</h1><p>金融海嘯由美國湧埋嚟，今日就由美國𠱁番你！講緊嘅係美國越野雙雄Hummer同Jeep，香港代理將H3同Wrangler08年款全新車降價，減幅達二成。我講緊嘅惡劣環境亦當然唔係爛地斜坡碎石路，而係縮咗水副身家，慳到底都要型，呢啲就叫窮風流。不過，有幾廿萬買車，窮乜鬼啫你？<br><br>文：嘴嚼爺<br>攝影：陳盛臣</p><p>Wrangler玩罕有唔使40萬</p><p>保守估計，全港行街嘅JeepWrangler只得10多部，咁罕有，開出街勁有收視，識嘢嘅四驅友實望，唔識嘢嘅以為係古董，望得仲勁。原本接近50萬車價嘅Classic嘢，今次減到40萬唔使，呢份虛榮感都算抵。而且呢類經典車不常轉款，仲有黑、白、黃、綠等車身顏色選擇，車內又有Option料銀色裝飾兼真皮座椅，仲送軟篷硬篷各一，當普通四驅用又得，開篷玩懷舊亦得。而且車架超硬淨，攀山涉水係強項，恒式四驅足夠應付不同路面環境，可以同車主共渡時艱。<br> 講番操控，好少懷舊款會有自動波咁體貼，4速自動波，起步有唔錯表現，車身唔算大，但有202bhp馬力，都夠力，不過3.8公升偈，入油就要入密少少囉。</p><p>JeepWrangler</p><p>引擎：3,778c.c.V6OHV<br> 馬力：202bhp/5,000rpm<br> 扭力：315Nm/4,000rpm<br> 傳動：4前速自動波，四驅<br> 車價：$398,000<br> 車輛提供：HummerHK（28388410）</p><p>嘻哈巨無霸H3抗海嘯</p><p>H3HipHop巨無霸，陳小春都有部，兼且車價低於70萬又真係幾抵玩。全車閃令令電鍍裝飾，巨型車身出到私家車牌又有霸氣，泊到錶位同時搶到鏡，冇H1咁偏激。同Wrangler一樣，H3一向都唔會點改款，而且仲有較新推出的橙色車身可選，驚買咗之後先有09新款又係多餘。不過兩款四驅嘅08年車數量不多，你着住套迷彩軍服，或者戴住頂貨車帽攬住條金鏈UnUn吓，就不如型咗先講嘢喇。<br> 性能方面，3,653c.c.偈242匹馬力，扭力又夠大，步大力雄，係起步唔算太爽，不過咁啦，爽得H3都係求收視，慢慢揸咪俾人睇清楚你隔籬嗰個係咪應采兒囉。<br> 內櫳裝設豪華，雖然冇開篷，但都有個天窗，空間寬敞唔在講，又係有體貼自動波，即係有車牌同有錢就揸得。</p><p>HummerH3</p><p>引擎：3,653c.c.直五<br> 馬力：242ps/5,600rpm<br> 扭力：33.5kgm/4,600rpm<br> 傳動：四前速自動波，四驅<br> 售價：$698,000<br> 查詢：HummerHK（28388410）</p></body></html>