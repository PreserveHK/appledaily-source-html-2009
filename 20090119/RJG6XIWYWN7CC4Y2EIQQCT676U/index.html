<html><header><meta charset="utf-8"><title>蒲精配悶蛋唔啱Key<br>阿佘、嘉穎一年速食情玩完</title></header><body><h1>蒲精配悶蛋唔啱Key<br>阿佘、嘉穎一年速食情玩完</h1><p>鄭嘉穎去年「棄淇攬佘」事件鬧得滿城風雨，盛傳嘉穎07年底與佘詩曼拍攝劇集《法證先鋒II》期間撻着，導致他與周麗淇的5年地下情玩完。不過維持僅1年的鄭佘戀近日盛傳已結束，據悉分手原因是愛蒲的阿佘難忍嘉穎悶蛋性格，上月和平分手，早前聖誕及新年二人各自各精采已露出分手倪端。</p><p>被封嗲精及姣佘的佘詩曼（阿佘）出道以來緋聞多多，被指先後搭上馬德鐘、吳卓羲和揚明後，去年9月又爆出她介入鄭嘉穎與周麗淇的5年地下情。由於消息曝光後，周麗淇多次以受害者姿態出現博同情，令乖乖仔形象的嘉穎背上負心漢之名。</p><p>和平分手　聖誕新年各精采</p><p>儘管鄭佘戀備受各方壓力，身為阿佘及嘉穎經理人的無綫卻全力支持，除先後安排他們以情侶檔姿態出席節目巡禮及《萬千星輝賀台慶》外，更安排二人在下月開拍的新劇《攻心計》中扮演情侶。<br> 不過，本報接獲消息指這段只維持了1年的鄭佘戀，原來已於上月畫上句號，分手原因除二人拍拖以來承受不少壓力外，最主要是阿佘一向愛蒲愛玩，但鄭嘉穎卻剛剛相反，不大喜歡夜蒲交際，加上嘉穎本身比較木訥，二人性格南轅北轍，阿佘在難忍嘉穎悶蛋性格的情況下，二人決定和平分手，再見亦是朋友。<br> 據悉，早前聖誕及新年這些情侶例必甜蜜共度的喜慶節日，嘉穎不時相約朋友解悶，上月他便被傳媒發現飛甩阿佘出席表弟王賢誌的聖誕派對，除夕夜阿佘則被發現撇下嘉穎與曾志偉、苗僑偉和戚美珍等人開P，甚至被傳媒拍下煲煙照片，大時大節嘉穎與阿佘各自各精采，令二人已分手的傳聞更見真確。<br> 記者昨日就分手一事致電阿佘和嘉穎求證，二人同一口徑辯稱從來沒拍過拖。阿佘說：「分乜嘢手啫？我哋根本唔係拍拖，係識咗好耐嘅朋友，好多時約咗洪天明同阿廉（曹永廉）一齊出嚟飲吓嘢之嘛。」下月阿佘將與嘉穎開拍新劇《攻心計》，問到阿佘會否感尷尬時，她笑說：「應該話嚟緊我要迎接一個新挑戰，因為到時一定日日俾人（狗仔隊）跟。」&#13;</p><p>新劇合作　死口唔認拍過拖</p><p>至於嘉穎則說：「我哋都冇拍拖，又何來分手？講嚟講去三幅被，在我嚟講，不如畀心機拍好部劇好過。」問到下月與阿佘合作拍新劇會否很大壓力？他說：「預咗，啲人係又寫，唔係又寫，我都唔理咁多。」<br> 此外，王賢誌表示對表哥嘉穎與阿佘分手一事不知情，他說：「我都唔知佢哋係咪拍拖，我亦未見過佢同阿佘一齊。」問到嘉穎聖誕新年期間是否十分苦悶，要到處相約朋友外出時，王賢誌說：「其實咁啱我哋有共同朋友，又咁啱聖誕佢冇劇開，所以咪約埋一齊出嚟玩啫。不過，佢話我同佢成日俾人跟俾人影，以後都係唔同我一齊出嚟啦喎。」<br> 採訪：林妃</p><p>娛樂資料庫：姣佘喜食散餐</p><p>姣精佘詩曼與鄭嘉穎的戀情不足1年火速玩完，其實入行12年以來，姣佘緋聞無數，由戲假情真到姊弟戀到三角戀越玩越精采，除與陳浩民的4年情外，其他全屬散餐。<br> <br> 陳浩民　02年中因合作電影《情緣汽水機》擦出愛火，二人於06年底分手。（左圖）<br> <br> 馬德鐘　04年3月姣佘與已婚電王馬德鐘因合作劇集《驚艷一槍》朝夕相對撻着，06年及08年曾傳翻撻。<br> <br> 揚明　05年2月有指姣佘與揚明搞姊弟戀，但同年6月已經玩完。<br> <br> 丁子高　05年6月傳阿佘撇甩揚明後與丁子高撻着，兩人經常互相登門造訪。<br> <br> 吳卓羲　06年12月與𠝹女王吳卓羲到酒吧消遣時，姣佘公然坐男方大髀，旋即撻着，至07年底分手。（右圖）<br> <br> 鄭嘉穎　有指佘詩曼不滿吳卓羲「使女人錢」而分手，07年底與曾合拍劇集《法證先鋒II》的鄭嘉穎共墮愛河，但僅維持1年便分手。<br> <br> 資料來源：《蘋果》</p></body></html>