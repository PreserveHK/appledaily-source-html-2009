<html><header><meta charset="utf-8"><title>Jo飽教仔但求唔留班<br>中環在線：柯大俠「做我個仔最幸福」 - 李華華</title></header><body><h1>Jo飽教仔但求唔留班<br>中環在線：柯大俠「做我個仔最幸福」 - 李華華</h1><p>從滙豐見習管理人員，晉升到恒生（011）行政總裁嘅柯清輝柯大俠，同埋喺公仔箱度做老竇做到當選視帝嘅夏雨「Jo飽」，噚日一齊出席女青年會舉辦嘅對抗逆境講座，講抗逆心得，仲大贈送講埋點教仔㖭！<br> 話說有位現場觀眾問兩位事業型爸爸，究竟係慈父定係嚴父，點樣鼓勵啲仔女面對逆境。<br> 經歷過偷渡來港、身無分文、事業阻滯嘅Jo飽，話自己兩仔一女得十幾歲，完全未經歷過咩逆境，佢話對仔女嘅要求唔係特別高，但係成績方面就有最低要求，唔需要年年考第一做最叻嗰個，不過一定唔可以做考第尾留班嗰個，因為個個都升到班，惟獨你一個留班，即係話畀人聽自己冇實力啫。<br> 仕途一帆風順嘅柯大俠，聽完Jo飽教仔方法即時反彈，猛話自己個仔幸福，即使留班，做阿爸嘅都會處之泰然，因為人生難免有逆境，最緊要囝囝凡事要盡力；又話人嘅質素各有不同，對仔女唔應該太過逼迫咁話。&#13;</p><p>阿仔捧場𠱁老竇</p><p>柯大俠反應咁大，原來噚日佢其中一位公子跟住柯大俠出席講座，獨自一個默默地坐埋一邊支持爸爸。個仔咁孝順，有街唔去陪老竇，唔怪之得佢有咁嘅反應。<br> 究竟柯大俠4個囝囝有冇人留過班，華華就不得而知，不過可以肯定，佢哋父子關係一定唔會差。<br> 柯大俠仲提醒年輕人「花無百日紅」，人生唔係一定時時順境咁話，但即使失業，後生仔都冇有怕，應該同屋企人分擔，趁住呢個時機去進修，好好裝備自己喎！<br> <br> 李華華<br> mailto:LiWaWa@AppleDaily.com</p></body></html>