<html><header><meta charset="utf-8"><title>北電慘情 - 左丁山</title></header><body><h1>北電慘情 - 左丁山</h1><p>上星期一、星期二本欄經紀A講交易套利，就係買定電盈（八號仔）股票，轉名後就在二月四日出席股東特別大會，贊成私有化，賺取股價差額。當日之差額係七毫八，與私有化價格比較，可賺21%（未計交易費用）。點知道，又有咁啱嘅，上星期一德意志銀行出咗一個報告，推介買入電盈，唔知係唔係咁樣，電盈股價逐漸攀升，上星期四去到三元九角二仙，創兩個月新高，於是股價與私有化價格嘅差額縮窄至15%左右。</p><p>經紀A打電話嚟埋怨：「你寫嚟做乜呢，隻蛤乸冇咁肥咯。」點關左丁山事呀，德意志係大行，人哋有影響力至真，況且德意志嘅客戶以機構投資者為主，話唔定啲基金睇完報告，大手買入呢。問經紀A：「究竟電盈成交額多唔多㗎？」經紀A話：「我當然有研究啦，你估盲目買入嘅咩。現在搵呢啲數字好易嘅啫，上網就可以搵齊，據我記錄低，由雷曼破產，電盈股價大跌計起，即係話電盈股價一路低於四元嘅成交額，累積去到近二十億九千一百萬股，都幾多㗎。睇番私有化文件，電盈小股東持有近三十五億股，大股東持有餘下股票，大股東既然要私有化，一定唔會賣股，加加埋埋嚟講，粗略啲可以話近六成二街外股票已經易手，其中有冇叻人低買高賣，我唔識計，但以常理猜度，買入呢六成二街外股嘅投資者/投機者，無論散戶或基金，都會在股東特別大會投贊成票啩？如果通過私有化，大家就立即有錢賺。如果唔通過，電盈股價跟大市波動而下跌，咪全部坐艇？你估會開邊瓣？」純粹計數，呢批在四元以下，多數在三個幾買入電盈股票嘅投資者，投票取向應以贊成為主，唔似同錢鬥氣，但係呢個年頭怪事頻頻出現，唔敢猜度電盈私有化之結果。意想不到嘅滙豐股價大跌特跌，美國銀行股價大跌，都會發生，加拿大最大電訊設備公司NortelNetworks竟會破產，股價由二○○○年科網股泡沫期嘅加元1,245跌到一月十四日之加元0.12元（跌咗99.99%），總市值由高峯期之三千六百六十六億加元縮到剩番一揸沙，啲聰明人有冇辦法預計得到？</p></body></html>