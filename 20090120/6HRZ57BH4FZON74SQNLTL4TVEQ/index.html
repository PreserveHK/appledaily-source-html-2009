<html><header><meta charset="utf-8"><title>轆Book：08入門最佳　再Upgrade</title></header><body><h1>轆Book：08入門最佳　再Upgrade</h1><p>「得到呢個獎好開心，好多謝大家支持……」喂，靚女，你係咪又幻聽搶錯獎？仲唔爽手將個獎物歸原主，畀番身旁嘅Mazda2！07年以Zoom-Zoom設計概念改頭換面登場嘅頒獎台常客Mazda2，早前再下一城，奪得「2008世界年度車大獎」。咁開心當然要賀一賀，慶功之作係呢部全新色彩「PassionOrange」嘅簡約WCOTY別注版。<br><br>記者：黎頌詩<br>攝影：王文忠<br>Model：Eriko（StageModel）</p><p>新色顯身段</p><p>眼前嘅畫面其實幾靚，唔係講例牌嘅所謂「香車美人」，而係帶點鐵銹色嘅PassionOrange別注版Mazda2，喺燦爛嘅陽光下，加埋一片泛黃枯草陪襯，唔單止好「出色」，而且，意想不到地更加曲線玲瓏。自從年多前全新Mazda2喺香港登場，其實對佢嘅面貌已經係毫不陌生，未知是否因為PassionOrange夠特別，喺強烈嘅光暗對比下線條更立體，依然係Mazda2，但竟然有點新鮮感。不過別注版嘅造型，就同之前嘅簡約Urban版同出一轍。沒有Freeway版嘅惡相車頭同車側包圍，跑格嘅高調尾定風翼亦消失，省略霧燈，車頭鬼面罩也用上沒有粗橫欄柵嘅瘦身版款式。依然係15吋胎軨，不過就升格用合金。整體而言，WCOTY別注版嘅外觀比Freeway更圓潤，更突出Mazda2嘅可愛一面。</p><p>設備升級</p><p>你在疑惑，別注版是否只係Urban嘅翻版？打開車門，肯定鬆一口氣，贈興之作又點會馬虎了事！內櫳嘅風格當然Keep住圓碌碌主題，銀黑配搭真皮軚環仲有埋軚盤音響控制，Urban版無得比。再睇真啲，波棍同門邊手柄都加上咗銀色配襯，門內側亦換上全新嘅雙色設計，視覺效果豐富咗。座椅睇落格局不變，不過原來都悄悄換上咗全新嘅防水易潔物料。比起以前嘅Urban簡約版，外觀同樣簡約嘅別注版喺設備上都算係大Upgrade。無疑，外表比Freeway溫馴可愛，不過沒變嘅1.5公升引擎，加上帶點跑車化嘅底盤，動力跟操控性都保特十足水準。</p><p>「世界年度車」係乜？</p><p>「世界年度車大獎」WorldCarofTheYear係由歐美及亞洲等共47位專業試車員及記者為評審員，以汽車嘅外形、質量、行車表現及安全性作為評分標準。08年接受評選嘅就包括HondaCivicType-R到AudiR8等39部不同級別嘅汽車，Mazda2以車價十多萬嘅入門車級數脫穎而出，又真係可喜可賀嘅。</p><p>Mazda21.5規格</p><p>引擎：1,498c.c.<br> 馬力：103ps/6,000rpm<br> 扭力：14.0kg-m/4,000rpm<br> 傳動：4前速自動波<br> 查詢：MazdaHK（28931112）<br> WCOTY別注版售價：$129,990</p></body></html>