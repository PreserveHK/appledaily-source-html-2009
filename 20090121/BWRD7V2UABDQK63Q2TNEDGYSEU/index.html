<html><header><meta charset="utf-8"><title>怕被呃唔敢上網淘寶<br>中環在線：馬雲倒自己米 - 李華華</title></header><body><h1>怕被呃唔敢上網淘寶<br>中環在線：馬雲倒自己米 - 李華華</h1><p>正所謂賣花讚花香，但如果連老闆都擔心有問題而唔用自己嘅產品，你叫啲客點信呢？<br> 最近，阿里巴巴（1688）主席馬雲出席一個由雲南商務廳同昆明市政府邀請嘅演講會時就話：「我從來就沒有在淘寶上買過東西，因為我害怕受騙上當。」</p><p>補鑊指兒子經常光顧</p><p>淘寶網係阿里巴巴主打嘅電子商貿及購物網站，點解連老闆都唔敢用？馬雲之後補鑊，話個仔就成日上去淘寶。但聽到佢之前咁講，係人對淘寶網嘅信心都打個折扣啦。<br> 華華覺得，網上購物比起傳統購物更加講個信字，因為一旦被人呃咗，都唔知去邊度搵個賣家。連公司主席都咁講，咪即係承認自己個淘寶網好多人呃呃騙騙，日後內地數以億計嘅網民仲點信你個網？</p><p>管理層冇份加人工</p><p>雖然老闆潑冷水，但阿里巴巴員工就有好消息。𠵱家全世界都話要裁員減薪，唔少打工仔擔驚受怕，但係馬雲最近喺公司內部電郵話，今年大部份員工會有人工加，兼會按表現計算年終獎金，不過管理層一律冇份加人工。佢話，咁做係要令高層管理者有「緊迫感」同「危機感」喎。<br> 馬雲上年7月發過一封題為《冬天的使命》嘅內部電郵，內容大致上話，全球經濟即將出現較大問題，叫員工有心理準備要過寒冬。到咗年尾金融海嘯來臨，阿里巴巴都仲有人工加，對佢哋大部份嘅員工嚟講，當然係一個好消息。<br> <br> 李華華<br> mailto:LiWaWa@AppleDaily.com</p></body></html>