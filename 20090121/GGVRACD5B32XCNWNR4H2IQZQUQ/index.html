<html><header><meta charset="utf-8"><title>情侶割喉爭生意<br>馮仁昭四圍超：林峯7折　鍾嘉欣半價 - 馮仁昭</title></header><body><h1>情侶割喉爭生意<br>馮仁昭四圍超：林峯7折　鍾嘉欣半價 - 馮仁昭</h1><p>汪明荃（阿姐）、薛家燕、關菊英、曾華倩、湯盈盈、陳豪、林峯、黃宗澤同黎耀祥等，噚日喺奧海城出席「發動香港力量」活動，齊齊為香港人打氣。由於阿姐唔舒服，所以只係上一上台就走咗，不過都算唔話得囉。<br> 講到今年香港經濟，一班藝員都抱樂觀態度，家燕姐仲話雖然股市上損失唔少，但都預咗$118,000派利是，仲講明利是絕對唔會縮水，佢話：「大家新年唔使就住，我就唔會縮水，等大家可以開開心心。」</p><p>陳豪一早減價</p><p>幾位小生花旦都話過完年經濟應該比較差，所以佢哋都願意減價接工作，鍾嘉欣話如果公司許可半價都得，佢話：「我上年都好好彩有賺錢，如果公司畀嘅話，五折都冇問題。」林峯都覺得有需要嘅話都會減價，但佢強調「無綫人」物有所值，佢話：「如果我價錢減咗，工作數量會增加嘅話，我都肯七折。」<br> 陳豪就話一早減咗價面對經濟問題，佢話：「大家都係想尋求一個合作關係，我之前已經減咗，希望可以一齊度過。」</p></body></html>