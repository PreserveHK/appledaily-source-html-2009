<html><header><meta charset="utf-8"><title>北電傷盡加人心 - 左丁山</title></header><body><h1>北電傷盡加人心 - 左丁山</h1><p>昨日講加拿大公司NortelNetworksCorp.之慘情，資料來自彭博通訊社。彭博報導，Nortel（譯作北電網絡）申請破產保護令，震驚加拿大，傷盡加拿大人之心靈，點解會咁樣呢？<br> 原來北電係北美洲最大之電信設備製造商，在二○○○年，每年營業額高達二百八十億加元，僱用九萬三千名員工，在全球一百五十個國家有生意據點。咁大一間公司，堪稱巨無霸，喺一九九九年，北電股價升咗四倍，到咗二○○○年，股價（經調整股價分拆後）高達一千二百四十五加元，總市值達三千六百六十六億加元，因為咁大，北電一隻股票佔咗多倫多交易所三百綜合指數嘅三成七，令加拿大基金經理大感頭痛，呢隻股咁大市值，比重咁高，唔買唔得，如果唔買，會俾投資者痛罵，但係另一方面，加拿大法律禁止股市基金買入任何一隻股票嘅比重超過基金資產嘅一成，咁就煩啦，如果基金買入嘅北電佔基金資產5%，但北電佔指數37%，咁北電繼續上升嘅話，基金就一定跑輸大市。點知科網股爆破後，北電股價如江河日下，直至最近申請破產保護令，股價跌到加元十二仙為止。<br> 北電股價大跌，令所有加拿大基金、退休金損失慘重，對加拿大人之影響，遠遠嚴重過電盈股價下落對香港人之影響。現在知道，北電在一九九九年做假數，誇大銷售額，操控二○○○至二○○三年之盈利，曾被美國證監會罰款三千五百萬美元，此外又在九九年與二千年盲目併購BayNetworks（六十九億美元）與AlteonWebSystems（五十七億加元）。北電之管理層既無能力，又做假數，昧於科網發展形勢，其敗固宜。香港人往往責己嚴，崇洋寬，成日話外國制度好，外國監管好，外國公司誠信比香港好，所以香港監管制度要更加嚴，要延長禁止董事買賣股票期真係搵嚟講！加拿大一間所謂世界級公司，原來金玉其外，敗絮其中，加拿大證監會又曾做過乜嘢事？加拿大人持有北電股票者，完全蝕清光。香港好彩，仲未見有一間衰到咁嘅藍籌公司。</p></body></html>