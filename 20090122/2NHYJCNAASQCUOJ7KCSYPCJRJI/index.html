<html><header><meta charset="utf-8"><title>禁售爭議 - 左丁山</title></header><body><h1>禁售爭議 - 左丁山</h1><p>上市公司主席K請吃晚飯，地點就在佢嘅集團屬下酒樓，招呼自然周到，如果我哋自己去都有咁高水準，真係非幫襯不可。<br> 主席K對上市規例極為熟悉，律下屬甚嚴，曾分拆業務上市，當時佢下令IPO之前及之後嘅六個月，即係成年咁耐，董事局成員與管理高層都唔准買賣公司股票，而佢哋嘅業績發佈期當然跟足港交所要求。既然係咁，港交所上市委員會之「延長董事禁售期」措施，對主席K集團全無影響，但主席K聲言反對到底，究竟為乜？<br> 主席K講：「為咗原則而已，上市公司董事亦有買賣股票權利、不容剝削。紐約與新加坡都冇如此禁售期條例，要求上市公司董事自律而已。港交所上市委員會不受港交所董事會管轄，係一個獨立王國，自己訂出一啲超越倫敦紐約嘅條例，不管上市公司反對，令人不平則鳴。嗱，講諮詢，反對意見多過贊成意見，你哋上網可以睇到反對嘅公司呈交好多理由，但贊成嘅公司以中資為主，全部只係Yes而無陳述理由。我問過一間中資公司高層，為何贊成，佢話中國公司唔可以反對政府，佢以為港交所上市委員會就係等於港交所，而港交所就係政府！」大家聽到，為之噴飯，中國企業即使來到香港上市，仍然緊守不能反對政府之原則，十分愛國。<br> 反對派雖然多過贊成派，上市委員會就話反對派了無新意，抹去不提，只聽啲淨係識「Yes」嘅意見，怪事也。主席K又話中資公司好鍾意諮詢文件第十七條，就係允許上市公司董事會內不須硬性規定有一個會計師，中資公司最難搵到合資格會計師做董事，故此全部贊成第十七條諮詢議題，但又恐怕反對其他諮詢，會節外生枝，故此順便全部都贊成埋。好多嚴肅事，講明內情就得啖笑！主席K話以延長禁售期嚟「威逼利誘」上市公司縮短業績發佈期完全係多餘，如果要達到預期效果，何不正式縮短發佈期至三個月之內，等啲核數師做到失魂！</p></body></html>