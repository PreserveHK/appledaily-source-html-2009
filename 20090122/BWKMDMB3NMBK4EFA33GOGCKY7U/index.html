<html><header><meta charset="utf-8"><title>里昂風水指數復出指點迷津<br>中環在線：胡錦濤、奧巴馬牛年犯太歲 - 李華華</title></header><body><h1>里昂風水指數復出指點迷津<br>中環在線：胡錦濤、奧巴馬牛年犯太歲 - 李華華</h1><p>經歷鼠年金融海嘯，搞到一眾散戶失晒方向，唔知信四叔好定信分析員好。里昂見散戶咁迷茫，噚日就推出停咗三年嘅里昂風水指數，畀投資者多一個參考，仲貼咗一啲名人牛年表現，搞吓新意思，準唔準就要出年至知。<br> 里昂話，牛年最當旺生肖係「猴」，咁啱特首曾蔭權都屬「猴」，對大家都有利。仲估煲呔嘅寵物（用咗成30萬港銀喺新居建池嘅錦鯉）牛年會發揮作用，因為池水有助隔開經濟衰退帶來嘅不祥徵兆。</p><p>超人犯太歲有女貴人扶助</p><p>但係屬「龍」嘅，牛年就唔多好，因為牛年犯太歲，好彩有「女貴人」相助。例如政務司司長唐英年就有個賢內助，不過華華就好想知同屬「龍」嘅香港首富、長和系主席李嘉誠，身邊真正「女貴人」究竟係邊個嘞。<br> 唔單止超人犯太歲，連屬「牛」嘅新任美國總統奧巴馬，同埋屬「馬」嘅國家主席胡錦濤、總理溫家寶都犯太歲。奧巴馬本命年犯太歲，預示紛擾不斷，要為全球經濟止血，恐怕難以得心應手。至於國家領導人，牛年要面對普羅大眾挑戰，因為經濟衰退將令國內部份行業重組，好多人失業。但係里昂報告話，喜事可以驅邪，今年10月係國慶60周年，中國應可以逢凶化吉。<br> 屬「虎」嘅葉劉淑儀，里昂估佢牛年會被八卦雜誌登佢新男友嘅相喎，仲話呢個男人一定會好強勢。華華仲留意到，里昂份新聞稿入面，屬「虎」仲有新地（016）非執董郭炳湘，唔知有冇啓示。</p><p>祖國牛年60大壽可驅邪</p><p>至於屬「猴」嘅女藝人鍾欣桐「阿嬌」，沉靜咗一年，事業有望喺4月重上軌道，仲會有具影響力人士提攜，為年中復出鋪路，牛年收入仲好豐富添，但就容易陷入複雜男女關係咁話。<br> 今次風水指數由里昂女將陳麗妍負責，佢話自己細細個就受阿媽影響鍾意風水，舊年都有寫風水指數，但就冇公開，只係送畀客戶，唔單止香港客有興趣，遠至日本、瑞士都有客戶問佢攞喎。<br> <br> 李華華<br> mailto:LiWaWa@AppleDaily.com</p><p>里昂評十二生肖</p><p>運勢：當旺　生肖：虎<br> 名人：台灣總統馬英九、港交所主席夏佳理、鴻海董事長郭台銘、新地非執董郭炳湘<br> <br> 運勢：當旺　生肖：蛇<br> 名人：新地主席鄺肖卿、中信泰富主席榮智健、工行董事長姜建清<br> <br> 運勢：當旺　生肖：猴<br> 名人：特首曾蔭權<br> <br> 運勢：當旺　生肖：雞<br> 名人：賭王何鴻燊、利豐主席馮國經、聯通主席常小兵<br> <br> 運勢：平穩　生肖：鼠<br> 名人：滙控主席葛霖、中移動董事長王建宙<br> <br> 運勢：平穩　生肖：兔<br> 名人：恒地主席李兆基、中海油董事長傅成玉、東亞主席李國寶<br> <br> 運勢：平穩　生肖：豬<br> 名人：人行行長周小川、金管局總裁任志剛、合和主席胡應湘、美國國務卿希拉莉<br> <br> 運勢：犯太歲　生肖：牛<br> 名人：美國總統奧巴馬、恒隆主席陳啓宗、新世界主席鄭裕彤<br> <br> 運勢：犯太歲　生肖：羊<br> 名人：電視廣播主席邵逸夫、蘋果行政總裁喬布斯、微軟創辦人蓋茨<br> <br> 運勢：犯太歲　生肖：狗<br> 名人：九倉主席吳光正、中國銀行董事長肖鋼<br> <br> 運勢：犯太歲　生肖：龍<br> 名人：長和系主席李嘉誠、信和主席黃志祥、政務司司長唐英年<br> <br> 運勢：犯太歲　生肖：馬<br> 名人：國家主席胡錦濤、國務院總理溫家寶、股神畢菲特、歐洲央行行長特里謝</p></body></html>