<html><header><meta charset="utf-8"><title>中環在線：馬雲用生意同人打賭 - 李華華</title></header><body><h1>中環在線：馬雲用生意同人打賭 - 李華華</h1><p>華華噚日提到阿里巴巴（1688）主席馬雲去咗昆明市演講，其間佢仲喺台上爆咗件逸事──原來佢曾經同「一位最近被抓進去的人」打賭，用大家盤生意嘅銷售額做賭注，睇吓邊個賺錢最多，本嚟對方都有興趣同佢賭一鋪，但最後唔知乜原因賭唔成。<br> 馬雲話，就算賭，對方都肯定贏佢唔到，因為嗰位仁兄擴大規模嘅話，要開好多舖同賣好多電器，但馬雲就「只需要增加一台電腦」。即係睇成本就知邊個贏咁話。<br> 講到上網用電腦，馬雲之前話驚俾人呃而唔上旗下淘寶網買嘢，反而佢個乖仔就有幫襯；阿里巴巴公關大員噚日同華華講，其實馬雲仲未講完，馬雲有問個仔乜唔驚咩？囝囝就話，有乜好怕？仲話自己從來冇上過當。馬雲嘅結論係，只要我哋懂得下一代嘅需求，了解佢哋嘅消費理念，其實就可以掌握未來。公關大員仲話，馬雲其實唔係講自己唔用淘寶網，而係「像我的年紀的人」好少上網交易啫；而馬雲屋企有數以百件計嘅貨，就係喺淘寶網買嘅。</p></body></html>