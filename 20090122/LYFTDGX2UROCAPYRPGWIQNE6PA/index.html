<html><header><meta charset="utf-8"><title>中環在線：羅康瑞買樓似除衫唔使急 - 李華華</title></header><body><h1>中環在線：羅康瑞買樓似除衫唔使急 - 李華華</h1><p>新婚後嘅羅康瑞噚日唔再係娛樂版主角，佢主持瑞安建業（983）股東會，會後有記者唔怕過時，依然向佢恭喜、恭喜，佢仍然笑意盈盈，相當幸福咁，但就冇再講老婆嘞。<br> 記者追問佢內地售樓最新情況，佢話中央政府下放權力畀地方政府，各地都推出唔同嘅措施刺激樓市，例如買樓嘅供款利息，可以喺個人收入到扣稅等，已經見到一定成效，去年底開始睇樓嘅人明顯增多；至於實際買樓嘅情況，就要一段時間調整。</p><p>買家要調整心理</p><p>佢又用好生動嘅例子解釋內地人睇樓市嘅心態，話前幾年中央調控樓市時，一直話樓價貴，叫人唔好買，𠵱家突然轉軚話叫人入市，買家嘅心情都要調整一吓，「好似除衫咁，都要慢慢除㗎！」不過唔好心邪，羅生冇即場表演。<br> 金融海嘯下信貸市場緊絀，羅康瑞亦感同身受，「銀行好似唔做生意咁」，所以佢哋集團喺處理財政時都要好小心。</p></body></html>