<html><header><meta charset="utf-8"><title>香港淺見 - 左丁山</title></header><body><h1>香港淺見 - 左丁山</h1><p>主席K嘅公司嘅核數師係四大會計師行之一，之前呢間大行有人對記者講，話如果實施延長董事禁售期，佢哋可以為上市公司做快啲，縮短業績發佈期。主席K請食飯之時同我哋講：「我同核數師合夥人好熟啫，我同佢講過有冇辦法縮短我哋集團嘅業績發佈期，佢面有難色，話要小心策劃先至得，你估真係話咁易咩！」對記者講咪易囉，叫下屬開OT唔好返屋企都幾易啫。<br> 肥仔K有位同學讀完會計系就入咗D行，年幾前辭職不幹，做咗警察幫辦，對肥仔K話：「Iwantmylifeback!」香港會計師行目前根本唔夠人，做多啲IPO就要壓榨員工工作時間，如果他日真係實施縮短發佈期，核數師行為咗生意，自然乜都話得，但啲夥計做到面無人色，睡眠不足，冇時間拍拖，就完全冇人理。有埋季度報告嘅話，會計行業更係健康高危行業，醫療保險費要畀多啲。好多人盲目追求要提高公司透明度與高效率，殊不知高透明度與高效率嘅背後代價就係會計與核數人員嘅身心健康，呢一點相信坐在電腦前寫稿批評他人嘅DavidWebb唔會理會嘅。<br> 主席K指現時上市公司董事買賣股票數量不多，港交所都話總額少於市場總成交之百分之零點七，微不足道，對股價毫無影響。加上董事買賣，申報甚嚴，倘若與股價敏感消息有關連，一定受質疑，水洗不清，而涉及內幕交易嘅話，更會被刑事檢控，會坐監。用延長董事禁售期嚟阻止董事內幕交易，根本不合邏輯。</p><p>為今之計，主席K認為港交所總裁周文耀提議合理，就係將季度業績報告、禁售期與縮短發佈期三者一同向市場諮詢，等各方面都有下台階，免政府難做。左丁山話，可惜吖，周總裁對上市委員會毫無影響力，委員會內啲洋人唔聽嘅話，佢都冇符。關於季度業績呢件事，次按風暴發生後左丁山在《金融時報》評論版已睇過唔少英美專家批評季度業績逼使啲CEO短視，董事會為短期（一季）業績而迴避長期改革。人哋睇出發佈季度業績之不良後果時，香港就話照抄，何其淺見也。</p></body></html>