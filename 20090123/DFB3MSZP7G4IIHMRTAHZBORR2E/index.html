<html><header><meta charset="utf-8"><title>中環在線：陳啓宗與奧巴馬有個約會 - 李華華</title></header><body><h1>中環在線：陳啓宗與奧巴馬有個約會 - 李華華</h1><p>奧巴馬正式就任美國總統後，全球政商界都趕緊同呢位花旗國元首打好關係。恒隆地產（101）主席陳啓宗就會喺今個月底飛去美國出席一場晚宴，聽奧巴馬演講，一睹新總統風采。<br> 噚日佢擔任執委會主席嘅明天更好基金，邀請傳媒春茗茶敍，講開中美兩國關注嘅保護主義問題，佢話就算奧巴馬想對中國打保護主義牌，喺咁嘅大環境下，搞唔搞得成都係問題。<br> 佢回想當年克林頓時代，就曾經藉保護主義打壓日本外貿，結果反而激發起日本提高工業效益，佢話今日日本車橫掃全球，唔多唔少要多謝美國。</p><p>坐擁兩幢「月億樓」</p><p>陳啓宗喺中國政界都好活躍，上年5月佢主持嘅亞洲協會，竟然請到新鮮出爐國家副主席習近平，出席協會嘅上海研討會。佢估計，可以請得郁呢位大人物，可能因習近平之前做上海市委書記時，知道恒隆係納稅大戶，對上海市有貢獻啩！<br> 話說近期內地傳媒為上海恒隆廣場起咗個別號，叫「月億樓」，係全國首幢物業嘅租戶同業主，每月納稅過億。陳啓宗話，07年嚟自該物業稅金有成12億人仔，08年增至18億人仔；旗下另一幢上海物業港匯廣場，舊年都晉身成第二幢「月億樓」㖭。</p><p>反駁行會成員唔係弱</p><p>另外，對於近日有評論指，新出爐嘅行政會議成員組合係歷屆最弱，佢就反駁話弱定強，睇你由乜嘢角度睇。好似劉遵義校長，當年同前總理朱鎔基食飯，朱總就對劉校長禮待有加。陳啓宗又話其他成員都好猛料，惟獨劉皇發佢冇評論，因為唔多認識。陳啓宗認為啲人用狹窄嘅角度睇嘢，先會得出最弱嘅結論啫。<br> <br> 李華華<br> mailto:LiWaWa@AppleDaily.com</p></body></html>