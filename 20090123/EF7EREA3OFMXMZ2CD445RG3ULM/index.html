<html><header><meta charset="utf-8"><title>轆Book：<br>年廿八愛車洗邋遢</title></header><body><h1>轆Book：<br>年廿八愛車洗邋遢</h1><p>擸架生啦！「做乜？」洗車呀！年廿八，有乜好搞？仲唔係例牌洗邋遢，拎部愛車出嚟洗洗佢啦。據八卦人士講，「洗邋遢」講意頭，點都要自己動吓手！等陣，咪行住，聽聽師傅指點先啦。亂咁嚟，隨時越洗越污糟、車身花埋都事小，唔「老利」至大件事。<br><br>記者：黎頌詩<br>攝影：楊錦文<br>Model：Ceci<br>鳴謝：NTI快速汽油護理（產品查詢：23452193）</p><p>外：洗靚部車話咁易！</p><p>今日，由專業洗車公司NTI嘅負責人Pat姐教路兼督住你洗車。佢話洗車可以多多法寶大陣仗，不過只要記住竅門，即使自己動手，簡簡單單已經可以令部車令立立。</p><p>準備架生</p><p>a.抹布<br> b.洗車液<br> c.胎軨洗劑<br> d.輪胎護理劑</p><p>Step01<br>照頭淋</p><p>同部車洗白白，最重要嘅第一步係大桶水照頭淋。呢個步驟好重要，唔先徹底將泥塵冲走，到用抹布或海綿拭抹時，殘餘嘅沙塵就會將車身弄花。當中又以用水喉射水最好。</p><p>Step02<br>1比20</p><p>用水混和洗車液，份量比例約係20:1。Pat姐指，洗車液一定要選擇中性的，因為鹼性嘅清潔劑會傷害汽車塗層。呢個時候可以用海綿同抹布清洗全車。特別要留意鬼面罩同氣壩呢類難洗部份，要落多啲心機細心抹。最後就拉起水撥用布清潔，呢度係頑固污迹積聚嘅地方。</p><p>Step03<br>洗胎</p><p>洗完車身，要針對走過千山萬水嘅四條輪胎喇。唔使問佢哋梗係一身污糟黐到實，首先，胎軨要用專用清潔液對付，直接噴上去就可以令一般嘅污迹脫落，仲唔掂，用布抹多抹。好喇，係時候再冲身啦，冲淨車身上嘅洗劑就搞掂！</p><p>Step04<br>上蠟</p><p>最後，係扮靚時間。車身可上一層水劑車蠟，一噴一抹好簡單，要打得又靚又勻，就記得要用打圈嘅手勢。輪胎就要用輪胎專用嘅護理劑，將護理劑噴上海綿，再抹上輪胎，靚晒！</p><p>好介紹</p><p>洗車身基本套裝，包括胎軨、車身洗劑及纖維抹布。$128</p><p>內：記得捐窿捐罅<br>準備架生</p><p>a.絲絨清潔劑<br> b.抹布<br> c.軟毛刷<br> d.毛掃</p><p>Step01<br>針對鬼祟位</p><p>內櫳嘅泥塵要用吸塵機對付，竅門係捐窿捐罅，特別針對鬼祟位，如分佈全車嘅各種貯物位；仲有，椅背同坐墊嘅接合處係最藏污納垢嘅地方，要盡量將吸嘴插入深處。而冷氣出風口及中控台按鈕密集嘅地方，用毛掃嚟清潔就最有效。</p><p>Step02<br>中控台</p><p>除完塵，就到抹布出動。其實用清水都已經足夠，記住，抹中控台時布唔可以太濕，小心入水。最易忽略係天花，抹嘅時候唔好太大力呀！</p><p>Step03<br>座椅</p><p>皮椅最好只用水抹，若用洗皮水也切勿直接噴射，先噴於抹布再抹較穩當。絲絨則可用清潔劑再加軟毛刷，若不清楚清潔劑性質，先噴抹布啦。</p><p>Step04<br>地毯</p><p>地毯就最易搞，軟毛刷對付，唔會身嬌肉貴嘅佢，噴清潔劑又擦又水冲都頂得住，洗淨曬亁又靚晒。</p><p>錫晒Yaris</p><p>洗得咁細心，因為佢好抵錫㗎，咪就係我部愛車、五門揭背嘅Yaris囉。睇樣，佢細細部，圓碌碌，夠晒可愛之餘又充滿運動感，同我就最襯。我個人最怕侷促，不過Yaris雖然係小車，但內櫳就出名寬敞，前後排都咁有空間感。揸上手就更加討人歡心，中控台超簡潔，易明嘛！錶板別出心裁地喺中控上方，夠獨特。最重要係佢1.3公升引擎勁慳油，我多朋友，又不時Shopping，用到佢盡都唔肉痛。</p><p>規格</p><p>引擎：1,298c.c.直四VVT-i<br> 馬力：87ps/5,600rpm<br> 扭力：12.3kgm/4,400rpm<br> 傳動：四前速自動波<br> 售價：$145,260<br> 查詢：28661020（皇冠汽車）</p></body></html>