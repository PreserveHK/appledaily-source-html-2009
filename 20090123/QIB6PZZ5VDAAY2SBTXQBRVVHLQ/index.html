<html><header><meta charset="utf-8"><title>拜年好拍檔　S9輕身睇片</title></header><body><h1>拜年好拍檔　S9輕身睇片</h1><p>年尾趕收爐自然特別忙，好多時電視劇集都無時間坐定定睇，而最佳選擇就係將劇集抄落MP4搭車時煲喇！現時MP4機種選擇都有唔少，有走高檔路線玩大芒，亦有平民化機種。其實MP4都係流動器材，最好揀部輕身，Cowon最新推出S9既有輕巧機身，配合觸控屏幕，就好似拎住部手機一樣輕鬆，新年拎住周圍去拜年𢭃利是絕對係好拍檔。<br><br>記者：許福合<br>攝影：周旭文<br>Model：Janis@PureModel</p><p>Touch芒操作</p><p>S9其實推出前早幾個月就有相片在網上流出，當時睇到第一個觀感就係高檔貨，而實機到手發覺機身就同一般手機差唔多，唔似得Archos大芒大鐵餅，單手拎住睇都輕鬆好多。<br> S9機身細細部，屏幕只得3.3吋咁大，略為唔夠喉，不過解像度都用上480×272，而且畫質細膩，色彩亦夠豐富，所以視覺效果算係可達到一流水準，影片播放時會自動感應水平及垂直機身，播片流暢度亦夠爽，當然，若屏幕可大些少就最好喇。</p><p>1.唔使用Stylus筆，用手指篤反應都相當好。</p><p>2.S9機身比較細小，不過屏幕同樣比較細。</p><p>3.機身用上曲面，最厚亦只係12.7mm。</p><p>支援藍芽耳機</p><p>睇S9機面完全零按鍵設計，只係留番播放鍵同開關掣分別放機頂同機底，主要用手指篤芒操作，與一般觸控手機不同，佢哋通常都會跟支Stylus筆，而S9雖然無跟Stylus筆，但用手指篤芒效果反而更好，篤下去時觸點會有雷達擴散視覺效果，用落都幾特別。介面採用圖示設計，大小剛好啱用手指篤，不過無學iPhone咁有Home鍵，只能用機頂M鍵一頁頁轉，用落就無咁方便。S9功能同一般MP4大同小異，播片、聽歌、收音機都兼備，操作反應都不俗，再加上支援藍芽耳機功能，操作更為方便。</p><p>1.支援藍芽A2DP，可配立體聲藍芽耳機。</p><p>2.音質相當不俗，用跟機耳筒尤其抵讚，Bass充足。</p><p>3.機背設有咪，可用來現場收音。</p><p>4.聽歌介面有埋封面，可媲美iPod。</p><p>Profile</p><p>屏幕：3.3吋（480×272/16:9）<br> 內置記憶：8/16GB<br> 介面：USB2.0、BlueTooth2.0（A2DP）<br> 檔案格式：AVI、WMV、MP3、WMA、JPG、TXT<br> 電源：內置電池<br> 體積：57×105.8×12.7mm<br> 重量：77g</p><p>同場加映<br>OndaVX535HD支援RMVB</p><p>VX535HD外觀設計雖然普通咗啲，黑色機身配個4.3吋芒，粗邊設計令整體唔算突出，不過若然着眼於其播放功能就絕對滿意，首先屏幕解像度可達800×480，影片可兼容RM、RMVB、AVI及FLV格式，最強係最高可以720P高清畫質播放，用來播片效果就更佳。其他功能包括可使用microSD、電子書、FM收音機、聽歌及睇相等功能。</p><p>AinolV6000HDA小白機身</p><p>AinolV6000HDA外形搶眼，使用乳白色機身，在MP4播放機之中唔多見，而屏幕大小為4.3吋800×480，由於係LTPS屏幕，顯示效果相當不俗，加上播放時畫質可達720P，配合支援RMVB格式，能播放多種類型檔案。其他功能包括睇相、聽歌、FM收音、電子書及錄音等。</p><p>查詢：A-Grade（21528000）</p></body></html>