<html><header><meta charset="utf-8"><title>五穀豐收　飽滿團年飯</title></header><body><h1>五穀豐收　飽滿團年飯</h1><p>飯是南方人的主要糧食，有人甚至一日不吃飯便覺渾身乏力。失業的人叫「打爛飯碗冇飯開」，可見飯對中國人的重要性。東瀛遊執行董事禤國全，不單止冇裁員冇減薪；員工有人工加之餘，今日年廿九還請來名廚JackyYu一起，以日本新潟越光米來炮製團年飯請員工食，享受這頓溫馨的「安樂茶飯」。<br><br>記者：黃潔蓮<br>攝影：王文忠</p><p>禤生在家設宴款待JackyYu及一班員工，個個都話餸菜好味，讚不絕口。</p><p>黑松露大豆芽火腿炒飯</p><p>0hr30min<br> 製作難度：★★☆☆☆<br> <br> 珍珠米飯粒較黏，但用來炒飯，粒粒香糯，加上香味極濃的黑松露及松露橄欖油吊味，香氣四溢。</p><p>材料</p><p>白飯3碗、金華火腿2両、大豆芽1碗、急凍黑松露2粒（切幼粒）、松露橄欖油/鹽/葱花少許</p><p>做法</p><p>1.將大豆芽切碎，放入鑊中炒至收亁水份，盛起備用。<br> <br> 2.金華火腿蒸熟後拆成肉絲備用。<br> <br> 3.燒熱鑊加油，加金華火腿炒香，加白飯炒勻，放入大豆芽碎、松露橄欖油及黑松露粒炒勻，最後下鹽調味，加葱花兜一兜即成。</p><p>貼士</p><p>飯粒最好隔夜煮好，飯收水後炒時不易爛。</p><p>好市香煎米餅</p><p>1hr10min<br> 製作難度：★★☆☆☆<br> <br> 珍珠米勝在黏性十足，用來做飯糰及米餅，可以牢牢地黏在一起，不怕會爛。</p><p>材料</p><p>珍珠米3杯、雞湯31/2杯、冬菇8隻（切絲）、蠔豉8隻、瑤柱8粒（浸較搣碎）、甘笋絲/薑/葱/鹽各適量</p><p>做法</p><p>1.起鑊加水，放薑及葱煮滾，放入蠔豉隔水蒸15分鐘後，切碎粒備用。<br> <br> 2.將珍珠米及雞湯放入飯煲，加蠔豉、瑤柱、冬菇絲及甘笋絲，㩒掣煲熟。<br> <br> 2.飯熟後加鹽調味搓勻，取出約乒乓球大小的份量，用手揑實，再壓平成圓餅狀。<br> <br> 3.燒熱平底鑊加油，放米餅煎至金黃即成。</p><p>貼士</p><p>一般煮飯的米與水比例是1:1，但做米餅就要煮到飯較黏，所以水要多一點。</p><p>團團圓圓（珍珠米蒸肉丸）</p><p>0hr40min<br> 製作難度：★★★☆☆<br> <br> 珍珠米黏黏質感似糯米，跟肉丸好匹配。</p><p>材料</p><p>豬肉碎220克、葱茸/薑茸各少許、馬蹄4粒（切粒）、炒香芝麻/紫菜絲各少許、珍珠米300克；<br> <br> 調味料：鹽1茶匙、雞粉11/2茶匙、砂糖1湯匙、胡椒粉/麻油/生抽/老抽各少許、生粉60克、清水30克；<br> <br> 芡汁料：蠔油/黑椒/老抽/生抽/鹽/雞粉/糖/油各少許、生粉水適量</p><p>做法</p><p>1.豬肉碎加鹽、雞粉及糖撻至有黏性，加葱及薑茸順同方向攪，加胡椒粉及清水攪至起膠，加生抽、老抽、馬蹄粒、生粉及麻油攪勻成餡，用匙羮挖成球狀。<br> <br> 2.珍珠米浸水2小時，盛起瀝亁水後加少許鹽撈勻。將肉丸放米中滾一滾，均勻黐上米粒後放蒸碟中，用猛火隔水蒸10至12分鐘取出。<br> <br> 3.大火燒熱鑊，白鑊炒香黑椒粒盛起。再起鑊用大火燒熱油，加蠔油、黑椒、雞粉、糖、生抽及老抽，收細火加生粉水埋芡，加少許油炒勻，淋在肉丸上，再撒上紫菜及芝麻即成。</p><p>貼士</p><p>蒸肉丸時間視乎肉丸大小而定，要測試是否已熟，輕按肉丸有彈性，插竹籤入去，抽出時亁淨的即可。</p><p>哈哈大笑（照燒汁亁燒大蝦）</p><p>0hr20min<br> 製作難度：★★☆☆☆<br> <br> 團年要歡樂，怎能少得大蝦呢，取其「哈哈」好意頭嘛！以日本照燒汁亁燒，份外惹味。</p><p>材料</p><p>大蝦10隻、薑2片、葱2棵（切段）、蒜頭3粒（拍碎）、紫菜絲/芝麻各適量；<br> <br> 醃料：鹽/黑胡椒各少許；<br> <br> 汁料：日式照燒汁2湯匙、水1湯匙、糖2茶匙、炒香芝麻適量；<br> <br> 裝飾：甘笋絲/紫椰菜絲各適量</p><p>做法</p><p>1.大蝦洗淨後剪去蝦鬚、蝦槍、蝦腳及蝦尾尖。剪開背部，挑走蝦腸，洗淨瀝亁水，加鹽及黑胡椒略醃。<br> <br> 2.燒熱鑊加少許油，用中火爆香薑片、蒜粒及葱段，然後放入蝦轉大火煎香至七成熟，見兩邊金黃色即盛起，棄掉薑葱蒜。<br> <br> 3.將汁料調勻倒入鑊加熱，放蝦炒至汁收亁，見蝦全熟即盛起，撒上芝麻及紫菜絲即成。</p><p>貼士</p><p>照燒汁每個品牌的鹹甜味各異，最好調勻汁後先試味，以免過鹹或過甜。</p><p>紅運當頭（紅蟳米糕）</p><p>0hr40min<br> 製作難度：★★☆☆☆<br> <br> 這道菜是禤生在台南某著名飯店學回來的，飯吸收了蟹汁的精華，非常好味。</p><p>材料</p><p>瑤柱6粒、冬菇6隻、花生米20-30粒、米21/2杯、膏蟹4隻、鹹蛋黃5隻（蒸熟）</p><p>做法</p><p>1.瑤柱浸軟後隔水留用，肉拆碎；冬菇浸軟後去椗切粒；蟹洗淨劏好備用。<br> <br> 2.米洗淨後，配同等份量的水（包括浸瑤柱的水），與瑤柱、冬菇及花生米，放入飯煲內煮至八成熟（飯煲一跳掣就要取出）。<br> <br> 3.先在蒸籠鋪錫紙，倒入飯，再放鹹蛋黃壓碎在上面，然後鋪上蟹件，放入鑊中以中大火蒸15分鐘即成。</p><p>貼士</p><p>選用膏蟹會好香，但也較膩滯，亦可選用奄仔蟹或肉蟹代替。</p></body></html>