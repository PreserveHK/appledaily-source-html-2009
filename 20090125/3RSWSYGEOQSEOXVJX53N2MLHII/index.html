<html><header><meta charset="utf-8"><title>輸兩百視等閒 - 左丁山</title></header><body><h1>輸兩百視等閒 - 左丁山</h1><p>「年廿八，洗邋遢」，係舊式俗語，左丁山本想在年廿八（一月二十三日）在辦公室展開大掃除行動，將積存甚久嘅舊報紙雜誌清除，還原一個亁淨面目，點知說易行難，摸住啲舊剪報，發覺有篇好文章未讀；要丟一本雜誌，竟發覺封面故事吸引，不如睇多次，如是者，點掃除呀，秘書話不如我早啲出街食飯，等佢將啲舊嘢丟晒，唔使五分鐘就搞掂，此言雖然有理，但自己聽唔落，繼續攬住啲舊剪報不放。<br> 卒之去食午飯嘞，未去到中總俱樂部，在電車路碰到賓架S，佢個樣好殘喎，好需要一個長假期返屋企瞓覺。問賓架S最近忙啲乜？賓架S話：「董事會話睇起我，幾個月前升咗級，原來搵笨，以前我負責做放款，日日與客戶聯絡，出街視作等閒，現在我要做風險管理、債務重組以及睇埋合規部。原來𠵱家的合規（compilance），細微嘢極多，二十幾人日日做填表格，寫報告，應付監管機構，屬百分百成本中心，完全冇收益嘅。加上調轉位置之後，我一味㩒住放款，唔敢亂咁放，畀以前嘅放款部同事鬧，畀以前啲客戶埋怨，好慘也。」<br> 係咁㗎嘞，金融界遇上亂世，最緊要苟存性命，那敢大展鴻圖，賓架S如平安過渡此一役，他日有資格做銀行行政總裁。賓架S嘅老友工業M亦係咁講，佢話現在有訂單都唔敢接，誠恐對手破產/退貨，累親自己，故此佢嘅策略係盡量縮皮，希望捱過嚴冬之後，競爭對手執笠執得八八九九，行業生產能力急降之後，佢就可以揀價錢，揀客仔。咁嘅算盤打得就響嘞，是否又係知易行難嗰類就好難講！</p><p>到中總，等𨋢之時，聽到兩位中年人細細聲講，但因為企在左丁山隔籬，一樣聽得好清楚，佢哋入到𨋢，一樣照講，一位問：「歐洲有冇退貨？」另一位答：「衰過退貨，收貨之後唔找數，睇嚟要撇賬咯！」對方問：「有幾多呀？」答：「兩百零。」好彩一些香港商人有啲底子，佢哋之後就講阿A去咗拉斯維加斯，佢自己就去泰國，互約年初七入馬場，撇賬兩百幾萬元，好似視若無事。呢類事情如果入咗賓架S隻耳，睇怕佢會立即檢視客戶嘅貨物輸往歐洲嘅情況。</p></body></html>