<html><header><meta charset="utf-8"><title>保持行花市：<br>牛屎高開　森美踩場變圍園</title></header><body><h1>保持行花市：<br>牛屎高開　森美踩場變圍園</h1><p>年三十晚有咩節目，大抵大家都會異口同聲說：「行花市！」雖然港人經歷鼠年的金融海嘯，但今晚依然無損他們湊熱鬧的心情，齊齊到年宵市場行個大運。以牛仔森美、牛女楊愛瑾（Miki）為首等一行六人《保持愛你》的演員，更率先逛逛維園花市兼試玩年宵玩意。紅人森美一到，即俾過百人圍，把維園變成「圍園」。<br><br>記者：蘇麗珊、林佩婷、區佩嫦<br>攝影：譚盈傑、王文忠、陳盛臣<br>Hair：VincePang@ILColpo<br>（森美、Miki、唐素琪）</p><p>對愛情無期待<br></p><p>同樣屬牛的Miki迷信度與森美相反，「我遲啲會去攝太歲以求安心，我都知犯太歲嗰年會有轉變，但我無諗太多。」愛情方面，Miki都聽說有拍拖的人會有分手危機，而無拖拍的就有機會遇到真命天子。她續說：「我對愛情無乜期待，但會趁牛年認識多啲朋友，或者，拍拖都係睇緣份。」</p><p>洗牙化血光之災</p><p>太歲的宜忌又有何看法？「我信蘇民峰話屬牛的人流年會好易亂諗嘢，雖然我唔會去攝太歲，但蘇師傅話農曆六七月要洗牙化血光之災、十二月要去東南方旅行，我都會照做。」森美認為牛仔牛女都是很勤力的，所以不會因犯太歲而洩氣，而他也會在09年打算搬屋，或於年中轉節目，都算是牛年的一個轉變。</p><p>BehindtheScene百人圍攻森美
</p><p>今次找來《保持愛你》演員逛花市，絕對不是容易事，因一個森美已經令小記跟同事A陷入混亂之中，皆因由銅鑼灣入口直至天后出口都被數十名森美粉絲拎住手機瘋狂拍照，連計尾隨其後的人群，大大話話遭百人圍攻。不過，每當聽到甲師奶說：「森美，小儀去咗邊呀？」森美答：「喺屋企洗緊地……」或一班學生檔主用大聲公為他開路時，小記也會心微笑，原來做一個明星實Q果真不容易。</p><p>最嫩老闆<br>笠你牛屎帽</p><p>雖說鼠年經濟差，令維園年宵市場的競投價較08年低兩成，但攤檔老闆今年依然落足心思設計獨家的年宵產品，務求以最玩嘢、最有心思、最窩心等8大之最贏取港人歡心！</p><p>香港樂壇有個17歲𡃁妹歌手G.E.M.，而維園花市就有60位張祝珊英文中學中四商科學生加入年宵戰團。學生代表說：「學校第三年搞花市活動，我哋今年就以牛屎為主角，寓意牛年股壇重現牛市。」當森美一到場，更與一眾學生打打氣。<br> （牛氣冲天212-213號檔）</p><p>最靚Sales<br>風車轉一轉</p><p>年宵市場不像電玩節般美少女雲集，要搵個靚Sales好像甚艱難。拍攝當日就給小記遇到外貌標致且樣子甜美、售賣風車的IVE工商管理學生馮小姐，各位想一睹其貌，就要碰碰運氣。<br> （招財進寶11號檔）</p><p>最具政治意味<br>掟蕉！</p><p>以往總在維園花市看到司徒華的揮春攤檔，但今年華哥未見蹤影，反而多了社民連線的攤位。攤檔以黃毓民掟蕉事件為主題，並設計出吹氣香蕉、雙節蕉等產品讓港人發洩，甚有政治意味。據知，黃毓民、梁國雄等會於不同時間到場支持兼開咪大鬧政府。<br> （社民連線6號檔）</p><p>最玩嘢<br>頭岳岳降落傘</p><p>每年花市總有一件最具玩味性的產品突圍而出，要數今年最好玩的不是牛精品或吹氣玩具，而是源於孩子彈橡筋概念而設計出的「迷你火箭降落傘」。在場的大人細路也在銅鑼灣入口空地齊齊玩到「頭岳岳」，森美等人亦來試玩鬥將降落傘彈得最高，最後當然是唯一的男將贏出成條街。<br> （真材實料砵仔王60號檔）</p><p>最有心思<br>牛角包頸枕</p><p>各大檔主今年也略為慳皮，皆因攤檔的佈置都簡陋非常，惟獨是檔前擺放一座四米高包山的「金牛包山」最落足心思。攤檔負責人說：「考慮設計時正值長洲搶包山的時候，咁我哋就將平安包化身為金色牛角包，食番牛年之餘，更寓意金牛滿屋。」<br> （金牛包山102號檔）</p><p>最多人講<br>海嘯水泡</p><p>08年中秋節後，最多人掛在口邊的詞語莫過於「金融海嘯」，攤位負責人就以金融海嘯設計出「海嘯水泡」，寄寓與港人一齊度過海嘯餘波，並以水泡逃離海嘯，期望牛市來臨，充滿意義。<br> （海嘯水泡8號檔）</p><p>最窩心<br>暖暖和牛</p><p>據知今晚的氣溫將降至9℃，男生們大可為身旁女士送上「38C」售賣的牛公仔。拉開城市大學學生設計的牛公仔拉鏈後，便可取出暖笠笠的被子，暖和牛牛勢成女生們最窩心的年宵禮物。<br> （38C38號檔）</p><p>最多功能<br>搵佢墊底</p><p>同樣是IVE工商管理學生主理的「金牛」攤檔就引入了日本出品的多功能軟墊，軟墊由10個小圓墊組成，圓墊則任由用家扭曲，可作腳枕、頸枕、椅背墊、座墊等六大功能，一物多用，非常實用。<br> （金牛137號檔）</p><p>濕貨區<br>中桃花受歡迎</p><p>除了亁貨場，當然不可以錯過濕貨場。今年售賣花卉的攤檔依然有形形色色的花種，但要數最受歡迎的可說是催旺人緣的桃花，尤其是中尺寸的，其次是細細盆的花卉，如富貴菊等。至於，熟食方面，魚蛋、燒賣等大家喜愛的小食依然存在，而今年則新增了臭豆腐及印度薄餅。</p><p>我哋有Say</p></body></html>