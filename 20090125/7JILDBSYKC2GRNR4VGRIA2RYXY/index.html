<html><header><meta charset="utf-8"><title>年三十逛花市　保持通話</title></header><body><h1>年三十逛花市　保持通話</h1><p>過百萬人行維園，排長龍辦年貨不特止，至怕接近零時零分嗰陣，人人為發個祝賀SMS，搞到全城網絡大塞車！今晚年三十有無改善就不得而知，但大家不妨買定個WalkieTalkie，然後約埋另一半行年宵，事關Walkie支援三公里通訊範圍，就算喺維園咁大嘅地方走散咗，亦可以㩒個掣隨時保持通話。<br><br>記者：陳國輝<br>攝影：譚盈傑<br>Model：Jason&amp;Algie@Pure&#13;</p><p>FV208換殼熱</p><p>唔少潮人或者行山者都鍾意買部Walkie「傍身」，無他！皆因貪佢細細部又夠輕（通常約70g），最方便係當無網絡嗰陣，隨時㩒個掣就講得，呢款FV208更提供換面殼玩法，可配搭藍、白、橙三種顏色，襯埋件衫行年宵最啱！</p><p>體積：119×54×30mm<br> 重量：71g<br> 通話距離：最遠3公里<br> 通訊頻道：20條<br> 電池：2粒AAA電<br> 賣點：可更換面殼&#13;</p><p>M8688聽住逛</p><p>Walkie功能出晒名勁單調，想好似手機咁又影相、又睇片，基本上無乜可能！但有時都會例外，Motorola呢款M8688就提供MP3播放器，機側仲有SD卡槽，插埋個立體聲耳筒隨時可以聽歌，但係部機黑沉沉，似乎唔夠應節喎！</p><p>體積：103×61×36.5mm<br> 重量：97g<br> 通話距離：最遠3公里<br> 通訊頻道：20條<br> 電池：3粒AAA電<br> 賣點：播MP3歌、插SD卡</p><p>T4508防跌爆
</p><p>呢部好玩具Feel嘅Walkie，配搭鮮黃色同埋深灰色兩種外殼，喺完全無阻隔情況之下，通訊範圍可達到3公里咁遠；除基本功能齊全，更抵讚係外殼原來用不碎膠物料嵌成，唔易跌爆，好適合買畀小朋友用，萬一行行吓失散都唔使驚嘛！</p><p>體積：100×45×20mm<br> 重量：70g<br> 通話距離：最遠3公里<br> 通訊頻道：20條<br> 電池：3粒AAA電<br> 賣點：採用不碎膠殼</p><p>T5228免撞線</p><p>大部份Walkie得20條頻道，如果今晚喺維園又有另一班人用緊，就會好容易撞線，對方聽晒你講乜，完全失去私隱。不過，呢一部T5228除咗支援20條頻道，仲有38個靜音碼，即最多達到760個通話組合。仲驚撞線？邊有咁易！</p><p>體積：112×56×33mm<br> 重量：64g<br> 通話距離：最遠3公里<br> 通訊頻道：20條/38個靜音碼<br> 電池：3粒AAA電<br> 賣點：760種通話組合</p><p>WT-441玩BB監聽</p><p>土炮製造商TsuenShing嘅WT-441，重量達150g，明顯唔啱細路仔用。原來呢部Walkie專為父母而設，內置嬰兒監聽器，一部放BB車，一部自己Keep，當發出喊聲時，聲音會直接傳送到父母部Walkie，帶埋一家四口行花市又得喎！</p><p>體積：96×58×32mm<br> 重量：150g<br> 通話距離：最遠3公里<br> 通訊頻道：20條/38個靜音碼<br> 電池：4粒AAA電<br> 賣點：特設嬰兒監聽器&#13;</p><p>WT-544一開二</p><p>外觀最騎呢肯定係呢一款WT-544，圓餅形設計，重量只係80g，睇落有啲似化妝盒。不過功能都唔算差，佢可產生出760個通話組合，唔怕撞線；同時以對裝發售，情侶檔一人一隻Walkie行街街，襯晒！
</p><p>體積：65（直徑）×22（厚）mm<br> 重量：80g<br> 通話距離：最遠3公里<br> 通訊頻道：20條/38個靜音碼<br> 電池：鋰電<br> 賣點：對裝設計</p><p>另類玩法：<br>手機GPS約集合點</p><p>如果成班老友一行十幾人，得兩部機點夠分？近期GPS手機特設一項過癮分唇，就係當大家行行吓走散，可立即透過定位功能，將街名、經緯度等詳細資料，以短訊形式Send到朋友手機，當對方睇到段SMS，佢就可以立即到指定地點集合喇！</p><p>售賣點：</p><p>（a）JCShop（31022783）<br> （b）TsuenShing（24740130）</p></body></html>