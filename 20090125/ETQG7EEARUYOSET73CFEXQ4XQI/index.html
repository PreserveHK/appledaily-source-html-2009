<html><header><meta charset="utf-8"><title>頭炷香：初一卯時巳時大吉　財神喺正東</title></header><body><h1>頭炷香：初一卯時巳時大吉　財神喺正東</h1><p>年三十晚食過團年飯，好多人會行年宵，但冷鋒到凍到唔想出街。幾凍都好，對好多人來講，到黃大仙上頭炷香「攞頭彩」事大！相傳年初一天門大開，上頭炷香第一個向天上神明祈願，神明會特別眷顧此人，因此個個爭崩頭做第一。不過要神庇佑，唔係求祈插支香，仲有好多事要注意，今日請來吳佩孚師傅一一講解。<br><br>記者：張一豪<br>攝影：陳盛臣<br>Model：Daisy、阿Man</p><p>頭炷香特別安排</p><p>黃大仙祠正進行大殿擴建及元辰殿建設，部份地方暫停開放，對外開放範圍大幅縮減40%，地方小了，可容納的善信由9,000人減至3,000人。面對年三十晚的人潮，黃大仙祠已與警方安排人潮管制，制訂一條單向參神路線。祠內只置三個上香位，分別係盂香亭、三聖堂及鳳鳴樓外的臨時大殿。上香要沿現場指示，由正門進入，途經三個上香點。祠方呼籲最好只帶備三支線香到三個上香點參拜，禁止帶大型香燭及乳豬等供品入祠。年三十當日求籤服務暫停，大年初一早上才會恢復。</p><p>最佳時辰上頭炷香</p><p>舊年係百年一遇金融海嘯，股市被掃到七零八落，唔少人身家被捲走大縮水，踏入牛年，預料會有不少人會到黃大仙上頭炷香，希望今年可以順順利利、增加財運、保住份工等等。但係為甚麼年年個個爭崩頭、夏蕙姨被人燒燶假髮，都爭上頭炷香？吳佩孚師傅指，上頭炷香係為了搶運，希望獲福最多，「大年初一稱為開正，天門大開，神明會現身四出在新一年幫助善眾，神明對第一個上香的人會特別有印象，所以一大早上香，會獲福特別多。」上頭炷香個個爭崩頭趕在12點（子時），其實這未必是最佳吉時，所謂吉時，是神明最先受理的頭炷香時辰，今年就係初一凌晨5點至7點（卯時），還有初一早上9點至11點（巳時）大吉。</p><p>正東財神正南貴神</p><p>黃大仙係得道仙人，有求必應，基本上求財運、事業、愛情、健康都得。如果想接財神，上香前可向正東方三拜，接貴神就向正南方三拜後才上香。上香時，要雙手合拜後，再用左手上香，是代表對神祇的尊重，上香數目以一支或三支為吉數。今年求財最緊要，吳師傅教路，想特別求財，唔想到黃大仙同人逼，亦不妨在丑、午、未、酉時向正東方上香迎財神，而子、寅、卯時向正南方上香，則可以迎貴神。</p><p>求神前先化寶效果更好</p><p>上香想效果更好，化寶一定不能少，但原來化寶懂得叠寶牒的程序，效果都不一樣。黃大仙寶牒，可在廟外的香燭店購買，一份約$38，包括檀香、紅蠟燭、黃大仙衣、大光寶、壽金數張、紅色貴人符、貴人指引符、紅綠圓貴人、天官賜福符，以及上面印有福、祿、壽形象的貴人符。還有黃色「百解符」一張，善信可在上面填上自己姓名、地址、出生年月日，上印有「天解賜福禛祥，地解化難生息」，可求保平安。</p><p>叠寶牒次序</p><p>宜<br>紅藍紫色助升運</p><p>禮多人不怪，對神當然都係一樣，入廟拜神做到足，恭恭敬敬，發揮上頭炷香最佳效果。</p><p>忌<br>勿穿短裙入廟</p><p>吳師傅更提醒，參拜時切忌穿太性感的衣飾，例如裙太短露腿，領太低露出心口，都是對神祇的冒犯，相當不敬，唔好以為色誘神明有着數，分分鐘反效果。如果有戴帽、或者早上戴太陽眼鏡等，都應在入廟之前脫下，以示尊重。否則即使你幾誠心上多幾支香，誰都幫唔到你。</p><p>黃大仙祠新春期間開放時間</p><p>大年三十（25/1）<br> 開放時間：早上7點至5點半；晚上9點後通宵開放<br> <br> 正月初一（26/1）<br> 開放時間：通宵開放到下午6點半<br> <br> 正月初二至十五（27/1-9/2）<br> 開放時間：早上7點至下午6點半</p><p>牛羊馬狗犯太歲化煞</p><p>今年牛年是己丑年，雖然話上頭炷香有好運，但今年犯太歲的有四個生肖：牛、羊、馬、狗就要特別留意，今年運程會較反覆和不如意，如果上完香屬牛買一個鼠形、屬羊買一個豬形、屬馬及屬狗買一個虎形的飾物隨身，就可以化煞。吳師傅提大家，入到廟千萬不要撕破任何東西！一年之始是求進而不宜破，破壞會影響太歲心情，分分鐘衰成年。</p><p>網上上頭炷香</p><p>科技發達，連上頭炷香也未必要親身到黃大仙祠，嗇色園今年新推出的網上祈福服務，當中亦有提供網上上頭炷香服務。今日年三十中午12點之前，可登入嗇色園網頁，登記個人資料，道場就會將善信資料及祈願內容列印出來，再交給道長代為舉行儀式誦經及禱告祈福，他們當然會選最佳時辰。不須跟人逼，不怕被香火熏眼，甚至海外親友都可達到上香祈福心願，上網威力真是無遠弗屆。<br> 網址： http://www.siksikyuen.org.hk </p><p>車公轉好運文武求學業</p><p>上頭炷香是求神特別關顧，因為黃大仙有求必應，所以很多人頭炷香都會去黃大仙，但去年好多人樓、股損手爛腳，想有針對性的轉運效果，亦可拜車公，不一定要留到初三赤口至去。原來車公廟亦會助求姻緣，特別係去年感情不好、爭執多的人，去車公廟上頭炷香，會有改善。</p><p>父母最在意子女學業，文武廟供奉文昌帝及關帝，兩位得道成仙後主理人間文武二功，即現在的事業和學業，想今年飯碗得保或孩子讀書進步，文武廟就係頭炷香的好選擇。</p></body></html>