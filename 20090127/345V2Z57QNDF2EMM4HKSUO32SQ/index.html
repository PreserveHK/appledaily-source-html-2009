<html><header><meta charset="utf-8"><title>澳門行大運：<br>澳門度歲翻拍愛情影畫戲</title></header><body><h1>澳門行大運：<br>澳門度歲翻拍愛情影畫戲</h1><p>今日係年初二，恭祝大家身體健康，日日睇《蘋果》！相信各位由上星期開始都有留意到三色台黃金時段播出的《游龍戲鳳》Trailer，睇落陣容相當吸引，有劉德華同舒淇一對金童玉女，戲中場景更是浪漫誘人。其實年年新年留喺香港不外乎打牌食蘿蔔糕，不如過大海到澳門行大運，今年多咗個新鮮行程就係去埋戲中場景影靚相，夜晚更加唔怕俾人拉喪玩煙花，最啱同愛人一齊去Sweet！<br><br>記者：陳諾堯<br>攝影：伍慶泉<br>Models：Ceci&amp;Hikii@Stagemodels</p><p>澳門放煙花賀新年</p><p>每年都有好多香港市民專登過大海去馬交過新年，點解？因為有得好Free咁玩煙花之餘，仲可以賭番兩手，希望自己牛年紅運當頭，逢賭必勝！想順道去埋媽閣廟上番炷香催旺牛年運氣？快啲Mark低以下重要資料喇！</p><p>爆竹、煙花燃放區</p><p>地點：澳門孫逸仙大馬路（澳門旅遊塔附近）<br> 氹仔史伯泰海軍將軍馬路海傍<br> 時間：1月26日至30日（初一至初五）10:00am-2:00am&#13;</p><p>售賣神香、風車攤檔</p><p>地點：媽閣廟前地海傍<br> 時間：1月27日至2月1日（初二至初七）9:00am-6:30pm</p><p>電影景點一日遊</p><p>一直以來有唔少港產片甚至荷李活大片，都會到中西合璧嘅澳門取景。趁住新年有假放，不妨同身邊伴侶去澳門玩番一日，跟足以下行程遊盡浪漫電影Locations。</p><p>1）龍華茶樓（影星聚集飲茶之地）<br> <br> 2）東望洋燈塔（電影《伊莎貝拉》及《游龍戲鳳》景點）<br> <br> 3）瘋堂新街（電影《游龍戲鳳》景點）<br> <br> 4）阿婆井前地（電影《放逐》景點）<br> <br> 5）美高梅金殿（電影《游龍戲鳳》絕大部份景點）<br> <br> 6）大三巴（電影《游龍戲鳳》景點）<br> <br> 7）戀愛巷（電影《游龍戲鳳》景點）<br> <br> 8）大堂前地（電影《游龍戲鳳》景點）<br> <br> 9）新華大旅店（電影《伊莎貝拉》及《2046》景點）<br> <br> 10）路環聖方濟各教堂（電影《游龍戲鳳》景點）<br> <br> 11）雅憩餐廳（電影《游龍戲鳳》景點）</p><p>浪漫重溫《游龍戲鳳》</p><p>一到農曆新年戲院梗有幾套賀歲片畀你揀，今個牛年唔使諗梗係睇《游龍戲鳳》，皆因有最勤力、票房保證同越老越靚仔嘅劉德華擔正，拼埋美女舒淇情侶組合，又有最佳導演劉偉強，陣容鼎盛實走唔甩！故事講述曾經三次婚姻失敗的程仲森（劉德華飾）邂逅賭場跳舞女郎米蘭（舒淇飾），繼而發展出一段草根與上流社會的愛情。戲內有齊笑位、浪漫位，差不多成套戲都喺澳門拍攝，所以如果想學一對主角咁Sweet，一定要去以下景點影餐飽！</p><p>美高梅金殿《游龍戲鳳》追星之旅</p><p>優惠房價由MOD1,688起（1月20日至2月16日），每次預訂客房可獲以下優惠：1.《游龍戲鳳》電影門票兩張；2.可於美高梅金殿享用總值MOD188餐飲優惠；3.以一人價格二人享用凱歌吧雞尾酒；4.以八折優惠享用任何水療護理；5.一人價格二人享用水療設施和免費天幕廣場漫畫素描。<br> 查詢：853-88028888</p><p>其他猛片景點</p><p>除了牛年賀歲片《游龍戲鳳》喺澳門取景拍攝之外，仲有好多得獎猛片包括《放逐》、《伊莎貝拉》、《2046》和《蝴蝶》等都分別喺澳門取景，場景真係多到一日行唔晒。建議各位一早去定龍華飲茶先，填飽個肚先出發，仲可以感受埋現場藝術感，連發哥嘅作品在此展出。</p><p>米芝蓮推賀年菜</p><p>新年流流通常都係食啲好意頭嘅菜式，為了迎接新年新氣象，好多食肆都特別推出賀年套餐，其中包括舊年新鮮熱辣出爐的米芝蓮餐廳，新年流流過大海順道試吓菜贈興都啱數。</p><p>新葡京（米芝蓮1星）新春小菜18款</p><p>查詢：The8（853-88037788）<br> （1月26日至2月9日供應）</p><p>美高梅金殿（米芝蓮1星）八道菜式賀歲午餐</p><p>收費：每位MOD380+10%<br> 查詢：金殿堂中餐廳（853-88022361）<br> （1月26日至2月9日供應）</p><p>永利如意賀年菜</p><p>查詢：永利軒（853-89863663）<br> （1月25日至2月9日供應）</p></body></html>