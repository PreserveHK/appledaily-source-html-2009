<html><header><meta charset="utf-8"><title>玩轉赤口：口袋常滿　赤手興家</title></header><body><h1>玩轉赤口：口袋常滿　赤手興家</h1><p>是日赤口，據傳統習俗所講，今日特別易同人發生爭執。為免初則口角、繼而動武、明日上A1，今日都係乖乖地留喺屋企hea吓為妙，唔好搵交嗌。嫌悶，小記誠意為讀者創作一份全港獨家「蘋步青雲」棋，安坐家中都可以行個大運，祝大家同棋盤嘅衝線點一樣，人人發大達。<br><br>記者：王震遠<br>攝影：陳陶鈞</p><p>玩法</p><p>闔家二至四人，先準備打麻將用的骰子，以及每人揀選一件小物件，代表自己作棋子。再輪流擲出骰子，按點數向前進發。如數字有圈的格子上有指示，必須按照說明前進、後退或停擲一次。到達終點時，必須擲到合適的點數方為勝出，否則須按多餘點數後退，誰人先到達終點「100」就算勝出。</p><p>蘋步青雲發大達!<br>3　出門遇貴人</p><p>個貴人仲要係財神!財神竟然自己送上門，財運咁亨通抵你前進三格。</p><p>10　睇皮影戲表演</p><p>太古城有goodshow，由大師表演中國傳統皮影及木偶戲，一幕幕著名場口如《瑤山小獼猴》、《龜與鶴》都有得睇，有好節目邊捨得走，停擲一次慢慢睇啦！時間：下午4點太古城中心（25688665）</p><p>21　派利是</p><p>一班小朋友突然殺出拜年，帶唔夠利是喺身，大失預算又要返屋企補倉，請退至18。</p><p>34　中三T</p><p>赤口三千萬3T都俾你買中，無端端發咗達你玩晒啦，直飛到100做有錢人啦。</p><p>43　同老夫子拜年</p><p>入到青衣城突然閃出老夫子同大番薯，老朋友同你拜年份外開心，又有精品展覽同五呎高嘅老夫子雕塑睇，節目咁精采，唔好走住啦，停擲一次影吓相先。時間：下午2、3、4及5點（每節30分鐘）青衣城（21867284）</p><p>46　姊妹債券</p><p>有份入股嘅姊妹債券宣佈破產，錢財身外物喊都無謂，返回25等機會東山再起啦。</p><p>49　大四喜</p><p>同親戚朋友攻四方城，自摸一隻東都俾你食得出，運勢好到無人有，獎你直去55。</p><p>61　六合彩</p><p>頭獎累積幾千萬無人中，個個都想刀仔鋸大樹，點知俾你中頭獎，直飛100做富豪啦。</p><p>65　塞車</p><p>新年流流，交通工具班次特別疏落，仲遇到大塞車，累班親友等餐懵，倒退去56。</p><p>70　蒲店識靚女</p><p>同朋友到蘭桂坊玩樂，識到兩個靚女!桃花運咁旺真係行得快啲，獎前進3格。</p><p>75　有喜!</p><p>喜事一浪接一浪，就快為人父母，俾你向前行兩格。</p><p>76　開工大利是</p><p>孤寒老闆突然轉性，大派$1,500開工利是，轉運啦，直去85啦。</p><p>78　恒指牛市</p><p>恒指重上30000點，一手蟹貨終於上岸，仲賺到盤滿缽滿，一於獎你去82。</p><p>90　洗大咗</p><p>新年𢭃咁多利是，見到名店大減價，越掃越失控，退後到73冷靜吓先。</p><p>93</p><p>經濟轉好百業興旺，公司又賺大錢，老闆發放獎金都份外重手，牛年大勇，前行5格。</p></body></html>