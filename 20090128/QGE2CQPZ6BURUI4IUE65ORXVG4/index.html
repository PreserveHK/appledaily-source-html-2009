<html><header><meta charset="utf-8"><title>美國國有企業 - 左丁山</title></header><body><h1>美國國有企業 - 左丁山</h1><p>餐飲M未退休前，在美國國際集團工作。呢日在街上見到一架平治汽車，有AIGPB字樣，PB就係privatebanking，AIG就係曼聯球衣上之三個大字，大家都知道係乜嘢意思，餐飲M話：「我在AIG集團之時，由上到下，都唔准用平治，十分慳家，點知𠵱家國有化之後，使錢更加豪爽！」眾茶友大笑，餐廳R心水清，話未必係國有化之後，AIG先至用平治嘅，可能係在Greenberg下台後，公司嘅節儉文化先至有所改變。律師W就講：「AIG三個字點解呀？就係AmericaInternationalGovernment（美國國際政府），既然係美國，高層職員唔用平治，可能覺得失禮祖國噃！」</p><p>左丁山為之失笑。美國兩大財務機構，一間AIG，一間BankofAmerica，真係唔使改名，就可以成為國有企業，記得賓架羅講過，以前佢在「美國銀行」工作，有不少人行入去兌換美金或者美元滙票，好多街坊都話：「你哋係美國銀行噃，美國吖嘛，梗係搵你哋兌換啦！」因為個名，「美國銀行」無端端多咗好多街坊生意，雖然美銀唔係好稀罕。估唔到事隔多年，美國政府真係成為「美國銀行」股東。今天香港人識AIG、AIA，多過識「美國銀行」好多，皆因美銀已經冇晒分行，放棄咗好多業務，唔少人以為香港已經冇咗呢間銀行㖭，其實三藩市之「美國銀行」與北卡羅連納州之NationsBank合併之後，雖然沿用舊名字，但策略改變晒，已退出咗國際市場，專注於美國本土，面目全非。賓架羅每次返到加州，到三藩市憑弔「美國銀行」之舊總部，欷歔一番，昔日加州之「美國銀行」有度好，就是用人不論出身，不太重視名校學位，僱員以信差入職，一樣可以憑表現升至副總裁。俱往矣，只看今天時勢環境唔同晒，餐廳R話可能追不上時代，在家中講咗一個字Paki，就畀留學英國嘅仔駡，話千祈唔好學哈里王子！餐廳R話皇后大道東一家地氈舖頭內，一位中東人老闆同佢講Paki講咗三十年，𠵱家先至知道會畀人鬧。餐廳R私人覺得，香港最令佢覺得offensive嘅語言就係近禮頓道嘅GOD宣傳口號DelayNoMore，佢話GOD個嗰名已令教徒不滿，呢句所謂英語更加係badtaste之至。</p></body></html>