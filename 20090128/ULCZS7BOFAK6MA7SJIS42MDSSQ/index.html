<html><header><meta charset="utf-8"><title>煲碟過年：高清Blu-ray×PartyGame<br>笑笑口過赤口</title></header><body><h1>煲碟過年：高清Blu-ray×PartyGame<br>笑笑口過赤口</h1><p>今日初三赤口，拜年活動可以唞唞！須知今日係農曆年假最後一日，都係留番啲私人空間畀自己好；唔想出街同人逼?最好當然係煲高清BD啦！否則開着部電視，一定俾堆翻炒嘅《家有囍事》疲勞轟炸到你癲。如果想約班老友玩埋佢嘅，最低消費當然係PartyGame，今年音樂遊戲當道，結他、卡拉OK體感遊戲，包你生龍活虎過牛年。<br><br>記者：許福合<br>攝影：陳陶鈞<br>Model：Cherry、Wing、Sam@PureModel</p><p>功夫熊貓爆笑成家睇<br>爆笑度★★★★★</p><p>若然咬文嚼字去睇，功夫同熊貓完全扯唔上關係，但兩者組合起上來就成為08年最爆笑動畫。故事主要講懶到死阿寶，亦即係《功夫熊貓》主角，雖然佢係一名熊貓，不過佢都同好多炎黃子孫一樣熱愛中國功夫，一次機會又好令人意外咁成為一名唔識功夫嘅武林高手，仲被人叫做龍戰士！被人捧到上天，仲請去對付大魔頭大豹，遇上呢個大考驗，好彩仲有個施福大師可以求救，於是乎阿寶開始一段驚天動地的鍛煉，誓要成為真正功夫大師。</p><p>魔法奇緣小朋友童話<br>爆笑度★★★☆☆</p><p>《魔法奇緣》用上真人實景，配合電腦動畫製作，成為此片賣點之一。故事講到本來身處童話嘅芝莎公主因被巫婆推落深淵，竟通過神秘通道，去到現實世界，仲要去到繁華嘅紐約。人生路不熟，公主幸運地遇上羅拔同他女兒，總算有個家可以落腳。王子救公主，係咪必然呢？公主每天等王子到來，但同時巫婆不死心派人來追殺，而童話世界艾華王子在危急關頭救出公主，最後究竟係公主配王子，還是另有其人呢？</p><p>媽媽咪呀冧歌情人必睇<br>爆笑度★★★☆☆</p><p>希臘一位待嫁新娘蘇菲，正在滿心歡喜安排婚禮，但無意中發現一手養大自己的媽媽，還有一個心願未了！就是看着蘇菲親生爸爸挽着她走完紅地毯。於是蘇菲偷睇媽媽日記，發現媽媽有3個舊情人，她向呢3位疑似親生爸爸發出請柬，邀請他們參加婚禮。果然三名男士都自以為是，以為自己係蘇菲親生爸爸出席，於是一個離奇、趣怪的婚禮由此展開。基本成套片由頭笑到尾，加上音樂歌曲，讓人笑住感動！</p><p>特務S嘜爆笑成人喜劇<br>爆笑度★★★★☆</p><p>作為美國情報部門特派間諜，阿嘜接受咗一個極為危險嘅任務，就係要去對付犯罪組織Kaos，亦即係「亂搞黨」！由於情報部門受到攻擊，大部份正牌特務身份曝光，局長惟有將原本只係分析員嘅阿嘜升為特派間諜，並且派佢同唯一未見光嘅靚女特務99拍檔對付Kaos。阿嘜一無身手，二無經驗，訓練更加無時間，而手上只係得幾件間諜道具，真係令觀者都替佢擔心！</p><p>笑片掃場</p><p>查詢：DVDPro（23326326）</p><p>GuitarHero：WorldTour4×4結他鬥Rock<br>好玩度★★★★☆</p><p>PS3版嘅《GuitarHero：WorldTour》，集合咗好多合唱團首本名曲，唱到悶時候，仲可以連線上網下載新歌。今集特別適合開Party時玩，事關新增樂團戰鬥模式，最多可以讓玩家以4對4形式比賽，睇吓邊個結他技術最高，Rock得最勁！</p><p>主機：PS3‧<br> 售價：$699</p><p>超級大明星眼仔拍賀年MV<br>好玩度★★★★☆</p><p>想做明星都唔一定係發夢，XB360《超級大明星》透過使用XboxLiveVision攝影機，將玩家嘅一舉一動拍攝進遊戲之內，當玩家完成一系列迷你遊戲之後，就會將畫面剪輯成趣怪過癮影片，而且會配埋音樂，就好似睇緊MTV一樣！遊戲中最多可以同時4人「演出」，即場比拼演技，完咗之後遊戲更會幫你評分，誰最好戲一睇就知。</p><p>主機：XB360‧<br> 售價：$418（連XboxLiveVision攝影機）</p><p>大富翁iPhone發財鬥一番<br>好玩度★★★☆☆</p><p>大富翁可謂最經典新年遊戲，試問誰不想成為大富翁！遊戲可對應iPhone或iPodTouch，畫面用3D設計，包括晒一般大富翁元素，如買地、抽卡到坐監都有；擰骰仔方法好特別，只要將iPhone搖一搖就得。遊戲支援4人一齊玩及Wi-Fi連線。</p><p>主機：iPhone/iPhone3G/iPodTouch<br> 售價：約$38.9（4.99美金AppStore下載）</p><p>Party必玩遊戲<br>WiiMusic</p><p>以體感手掣模擬樂器演奏，遊戲中收錄超過60首歌曲，玩法係依照畫面節拍搖動手掣，適合一家大細。</p><p>太鼓之達人Wii</p><p>首次登陸Wii主機，隨遊戲會連埋太鼓及鼓棍，超擬真。遊戲收錄70多首歌曲，主要考驗玩家音樂節拍。</p><p>Let'sTap</p><p>唔想打鼓？Wii另有一款《Let'sTap》；將手掣放空盒上，再敲擊空盒震動手掣來控制操作，可4人齊玩。</p><p>WinningEleven2009</p><p>今集Winning首次收錄歐洲冠軍聯賽，無論球隊同球員名字都最Update，隨時組隊打場盃賽都得。</p><p>小小大星球</p><p>《小》的特色係可以自創關卡，透過收集道具、學習技能，即可透過選單創作新關卡，支援4人同玩。</p><p>SambadeAmigo</p><p>又係一款音樂遊戲，不過今次就會將Wii手掣當做沙槌咁搖，開P時推薦玩雙人模式，極之刺激又熱鬧。</p><p>查詢：i-Game（27253338）</p></body></html>