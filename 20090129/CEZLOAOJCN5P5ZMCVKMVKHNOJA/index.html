<html><header><meta charset="utf-8"><title>小齊、王菀之拉車谷力向錢</title></header><body><h1>小齊、王菀之拉車谷力向錢</h1><p>任賢齊與王菀之既屬同公司又是創作歌手，故接觸越來越多，忽然老友起來，牛年大家都有共同目標，希望在音樂路上有所變化，又要努力賺錢，正所謂力不到不為財，二人試當人力車伕，一嘗賣力的滋味，寓意要努力向前。</p><p>任賢齊與王菀之（Ivana）原來老友鬼鬼，二人日前齊齊拍賀年照，拉人力車寓意努力向前。小齊要拉郁Ivana當然輕而易舉，Ivana坐在人力車上仍然顯得有點擔心，不停笑問：「得唔得㗎？我好重㗎。」到Ivana拉小齊時，起初Ivana未知自己是否夠力，不過就鬼馬地擺出各種大力士甫士，之後都勉強拉郁小齊。<br> 去年Ivana在樂壇上成績不俗，今年她會更加努力，除往外國進修外，她很想與管弦樂團合作，她說：「覺得管弦樂團嘅音樂好優美，如果可以合作就好啦。」</p><p>合作新碟互送高帽</p><p>小齊將於4月出碟，並首次收錄了兩首廣東歌，他說：「今次係好認真咁唱廣東歌，每個字都咬到好正，廣東話真係好難學。」Ivana會與小齊合唱一首國語歌收錄在小齊新碟內，小齊表示一向都很欣賞Ivana，大讚她的聲音很美，與她合唱感覺很好，Ivana也不忘向小齊大送高帽說：「我未識佢之前，啲人已經話佢好好人，好有風度，識咗之後佢真係咁好人喎。」<br> 農曆年二人都可以放假與家人團聚，小齊舉家回台灣，Ivana就在港等人來家中拜年，問她會否邀請緋聞男友張敬軒到其家拜年？她說：「我都想呀，不過唔知佢會唔會返廣州，佢嚟都好呀，我想問佢𢭃利是，佢今年賺咁多。」<br> 採訪：胡比<br> 攝影：陳俊強<br> 化妝：JennyTziong（王菀之）、AngelYip（任賢齊）<br> 髮型：ZingbyHairCulture（任賢齊）</p></body></html>