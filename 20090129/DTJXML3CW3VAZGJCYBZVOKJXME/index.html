<html><header><meta charset="utf-8"><title>潘宗光感恩 - 左丁山</title></header><body><h1>潘宗光感恩 - 左丁山</h1><p>新年讀書，有潘宗光校長新書在內。潘校長着人寄來一本《感恩這一課──一位大學校長的回憶》，新年前出版嘅。潘校長係佛教徒，開宗明義，以佛教觀點看事物，潘校長與左丁山在去年十二月尾，一齊參加議員L一個飯局，曾聽佢講過幾句，之後就收到佢送來之新書。新書封面就引述潘校長之語：<br> 「一切有為法，如夢幻泡影，如露亦如電，應作如是觀。我一直用《金剛經》的這句偈語來提醒自己，世間沒有甚麼可以停留下來，平常心是道；心懷感恩，也是一種日常生活的修行。」<br> 「如夢幻泡影，如露亦如電」，呢兩句話對左丁山甚有震撼性，揸住滙豐股票，長期收息不賣，以為可伴我退休，有番些少老本過活，點知道滙豐股價如夢幻泡影，終不免一跌再跌三跌，果真如早晨露水，如行雷閃電，陽光出現後，不見蹤影。香港人常言，滙豐都唔掂嘅話，香港地震咯，如今滙豐股票當真唔掂，大家（特別係退休人士）要為地震作準備。<br> 潘宗光校長原來係中文中學出身，我哋知道佢係聖保羅男女中學畢業，一下子就認為佢必定係英中生。但在五六十年代，香港英中與中中地位平等，聖保羅男女書院同時辦英中與中中，左丁山一位同學，皮膚專家醫生F就係聖保羅男女中中畢業嘅，考評局主席顧爾言亦然。潘校長話佢自幼家貧，靠舅父交學費，住在姑姐家裏，與七位表弟妹一齊，有時交唔起學費，幸得班主任沈淑莊老師與校長羅怡基特別鼓勵，叫佢唔好考試包尾，讀好啲就可以申請免學費（按：今天情況不同，學生考試包尾，校長會叫你鬆人退學），潘宗光果然深不可測，一發功就由尾衝上嚟，學期考試得第六，升班後考第三，高中一考第二。結果羅怡基校長免咗潘宗光嘅堂費與學費，後來聖保羅男女中中生本以升讀崇基學院為主，但羅校長收佢讀英文預科班，結果考入港大讀化學，從此一帆風順，成為無機化學權威，做埋理工大學校長。潘校長好感恩，多謝親戚照顧，多謝聖保羅男女嘅老師與校長，畀佢一個上進嘅機會。今日之中中生，何須在英中同學面前自卑？到圖書館借潘校長本書讀吓啦！</p></body></html>