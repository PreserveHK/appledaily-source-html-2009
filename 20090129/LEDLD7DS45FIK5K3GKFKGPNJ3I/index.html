<html><header><meta charset="utf-8"><title>許氏宗親團拜　亨亨單拖<br>李嘉欣唔食豪門開年飯</title></header><body><h1>許氏宗親團拜　亨亨單拖<br>李嘉欣唔食豪門開年飯</h1><p>前晚大年初二，中建企業集團主席許世勳與家族成員設下開年飯局，眾男丁均攜眷出席，惟獨許晉亨單拖赴會，未見其新婚太太李嘉欣陪伴身旁，實在令人費解。許晉亨對身在香港的老婆冇份做節一事，全程笑容牽強未作回應，而其堂兄許晉奎則直指李嘉欣不在場，對大家食飯心情毫無影響。</p><p>前晚富豪許世勳於灣仔富豪飯堂福臨門筵開四席，與家族成員一起吃開年飯，晚上約7時起，許家成員陸續到達現場，包括許世勳和太太、兒子許晉亨、亨亨堂兄許晉奎、外甥郭永聰及郭永亮夫婦等。最早到場的是許世勳夫婦，一身橙色打扮的許老太，手挽Herm囗sBirkin橙色手袋襯到絕，十分應節，不過每次遇上傳媒都眉頭緊皺的她，昨晚仍然一臉不耐煩，新正頭繼續黑口黑面，而許老爺則比較寬容。</p><p>笑容牽強<br>新婚亨亨唔派利是</p><p>其後許晉亨單拖現身福臨門，未見經常與他糖黐豆的新婚老婆李嘉欣陪伴在側，記者上前問嘉欣會否來食開年飯時，亨亨笑而不答。再問他想不想生個牛BB？他也只是微笑對記者說：「新年快樂！」而新婚不久的亨亨，也未有向酒樓員工派利是。身為初歸新抱的李嘉欣，前晚未有畀面出席許家開年飯局，難免再次令外界聯想起她與許家兩老關係緊張的傳聞。<br> 許家眾人前晚享用了約兩個半小時的佳餚後，才陸續離去，全程一直未見李嘉欣現身。許世勳離開酒樓時依然保持笑容，但許老太如常板起塊面。記者問許世勳為何未見其新抱李嘉欣到來時，許氏伉儷一致封口未有回答。亨亨離場時被問到太太為何未有現身時，他只報以牽強微笑。<br> 至於亨亨外甥、帶同新婚妻子黃兆賢一起現身開年飯局的郭永亮，被問到嘉欣未有出席家族聚會是否感覺不夠齊整時，他說：「係呀！會差少少。」對於有指亨亨心急生子一事，郭永亮則表示未聽聞嘉欣想生仔。亨亨堂兄許晉奎則笑說：「大家食得好開心。」記者再問嘉欣不在場有沒有影響？許晉奎說：「冇影響。」知不知道嘉欣想生BB？他笑說：「唔知喎，你哋問佢本人啦。」</p><p>新年開工<br>「下星期內地有工作」</p><p>此外，近日有消息指嘉亨渴望趕在今年生個牛BB，最好能一擊即中生龍鳳胎，故稍後會到美國接受人工受孕，有傳二人早前曾到英國做身體檢查。昨日記者就此事致電李嘉欣經理人陳善之求證時，他說：「我呢幾日冇同佢聯絡過，又冇睇報道，唔知喎，佢下星期喺內地有工作要做，大家唔好將件簡單事複雜化咗，嘉欣都冇向我請假。」<br> 採訪：丁寧　攝影：陳志嵐&#13;</p><p>相士話：屬狗嘉欣牛年旺丁</p><p>初歸新抱李嘉欣缺席許家開年飯局，堪輿學家楊天命指年初二食開年飯的傳統，乃寓意新正頭發財好市的意思，食午飯還是晚飯也沒所謂，他說：「開年飯代表係新春大吉一齊食餐飯，最重要係吉時食就得，而年初二嘅吉時就係傍晚5時至7時，仲要一定喺7時前開定位就最好。」他又強調開年飯最適合生意人。<br> 至於屬狗的李嘉欣雖然今年犯太歲，但卻不會影響她的生育計劃，楊天命更透露喜訊說：「佢係犯太歲，但會有喜事發生，今年佢旺生仔，只要做多啲善事就好，更加易成事。」</p><p>名人資料庫：婆媳關係時好時壞</p><p>李嘉欣嫁入許家後第一個農曆新年，就缺席家族開年飯局，其實一直有傳這位許家新抱與老爺奶奶的關係時好時壞，十分飄忽。嘉欣與亨亨06年開始拍拖，初期一直有傳許家兩老抗拒嘉欣，尤其許老太反應更大。06年11月，嘉亨專程到馬場與兩老見面，難得嘉欣乖巧地緊隨兩老（圖），可惜兩老愛駒「燦惑」大熱倒灶。<br> 07年3月嘉欣開始陪伴許晉亨出席許家家族活動，如許世勳孫兒Justin婚禮，但仍未獲接納，中秋及冬至等大時大節，嘉欣均冇份一齊做節。去年嘉欣開始「入到屋」，2月陪許家兩老食意大利餐，9月又陪同到福臨門食飯，關係改善。不過，嘉亨去年11月結婚當日，許老太全程黑面皺眉，嘉欣入門翌日也沒到男家斟新抱茶畀兩老。</p><p>話你知：非一般豪門少奶</p><p>嫁入豪門是不少女星的終極願望，有朝一日夢想達成，一般女星都不介意放棄娛樂事業守豪門家規，做少奶奶享福湊仔。不過，本身坐擁2億身家的李嘉欣，嫁入許家後卻繼續我行我素，可說是非一般豪門新抱。<br> 去年結婚前，嘉欣仍然堅持要做到最後一刻，婚前5日仍然穿婚紗亮相宣傳活動，而婚後只休息1日，她就收百萬酬勞主持商場聖誕亮燈儀式，之後又跑到上海拍床上用品廣告（圖），工作如舊錢照賺。私生活上，嘉欣與亨亨雖然結為夫婦，但因市值過億的愛巢「曉廬」裝修極都未竣工，故兩人即使新婚，仍然「分居」各有各住。</p></body></html>