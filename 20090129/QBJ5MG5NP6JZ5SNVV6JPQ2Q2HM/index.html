<html><header><meta charset="utf-8"><title>拆利是　執$1,000平機加料送藍芽</title></header><body><h1>拆利是　執$1,000平機加料送藍芽</h1><p>話咁快又到初四，各朋友仔嘅「紅紙」應該都收集得七七八八，雖然經濟無舊年咁好，但至少$500或$1,000呢兩條「安全線」相信仲守得住！新一年轉新口味，先達Sales已搶閘推出優惠，當中一千蚊筆直買手機再送藍芽最有噱頭，話晒都幫你慳番$200-$300喎，當然有得諗啦！<br><br>記者：陳國輝<br>攝影：梁細權<br>Model：Charlie@Puremodels</p><p>千零蚊高檔組合<br>SEW350i聽歌必揀</p><p>據Sales講，玩經典揭蓋嘅W350i口碑唔錯，機身夠輕、又具備MusicOnTop，最筍嘅仲係內置藍芽立體聲功能，今次只需以$1,080買機，即獲贈TouchBTS850藍芽耳筒，即時慳番$260，仲享受到無線聽音樂嘅樂趣，都可謂全場至筍！</p><p>SoftBank707sc潮玩型格</p><p>日本機色彩豐富，又好成日轉款，稱之為潮人裝備之一都唔算過份。SoftBank707sc乃出自Samsung之手，黑、紅金屬質感搶眼，機身仲好薄，呢次Sales炮製買機送Levi's藍芽耳筒優惠，實行結合牛記潮牌一齊撐場，的確夠Gimmick！</p><p>HYUNDAIW100藍芽手錶</p><p>呢款手錶電話曾經喺機場紅過好一段日子，今次翻炒，無非只因為個價夠靚！早前一直企硬$2,000左右，嚟到新年Sales終於心軟，將售價插水至一千頭；W100唔單止玩款，本身跟機仲送埋隻A2DP藍芽立體聲耳筒，白色好襯衫！
</p><p>WINDDUO2000駁雙藍芽</p><p>唔識得呢隻韓國牌子？唔緊要，最重要記住WINDDUO2000原來係手機嘅雙面王！咪以為佢玩雙卡雙待就當人哋係山寨貨，最搞鬼係機身兩面都有屏幕同鍵盤，買淨機仲專登送埋ClipIImini，俾你用藍芽一次過連接兩張SIM，勁體貼！</p><p>SamsungE598影靚相</p><p>以上藍芽手機幾乎清一色主攻聽歌，但呢部SamsungE598就以影相主打，配備300萬像素鏡頭連自動對焦，加上的骰細部，淨係呢兩瓣已可打低同價影相手機；Sales加送Touch738LBT藍芽耳機，雖非A2DP，但入耳式Design好靚仔。</p><p>五百蚊入門玩<br>Nokia1200三百有找</p><p>無特別要求就啱晒！佢只配備基本打出打入功能，可儲存200組聯絡人資料及支援和弦鈴聲，最緊要售價才不過$300，Sales話呢款機早已停產，今次賣完就無。<br> $260（水/a）</p><p>SamsungC268平價摺機</p><p>唔鍾意用直身機，不妨考慮韓國傳統摺機。C268當時以$780打入本港市場，𠵱家勁跌近半，功能亦唔算差，彩芒、和弦鈴聲均齊備，仲有紅黑兩款外殼，玩得過！<br> $450（行/a）</p><p>Nokia1650超長待機</p><p>原來入門級手機嘅按鍵設計也特別花心思，好似1650就內置行事曆及通訊錄一按功能，加上待機時間長達17.5天，即係有半個月咁耐，啱晒成日唔記得充電嘅懶人。<br> $450（行/a）</p><p>MotorolaW230擅長玩聲</p><p>眾多入門機中，支援插卡聽歌嘅隨時5隻手指都數得晒，如果好似W230咁$500有找，更屬罕見。佢最大支援2GBmicroSD卡，另內置音樂播放器及FM收音機，玩聲功能有齊。<br> $470（行/a）</p><p>UkeyU821睇埋電視</p><p>對牌子無要求，查實U821係功能最勁嘅平價機，佢提供雙卡雙待雙藍芽之外，還支援TouchScreen以及插記憶卡，加上內置TVTuner睇電視，趁新年假期流流長，可用嚟解悶喎！<br> $450（行/a）</p><p>a.T-One（29888008）<br> <br> b.Like（23952666）</p></body></html>