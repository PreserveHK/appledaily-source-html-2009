<html><header><meta charset="utf-8"><title>秉承謝家傳統影賀年相<br>婷婷心繫Lucas薑餅人侍候</title></header><body><h1>秉承謝家傳統影賀年相<br>婷婷心繫Lucas薑餅人侍候</h1><p>謝賢一家四口的賀年相，是港人的集體回憶，作為年紀最幼的成員、現投身模特兒行業的謝婷婷，對此卻沒有童年陰影。日前婷婷為本報試嚐新春賀年菜式時，笑言獨自拍賀年相，感覺十分sweet。婷婷笑言今年會派利是答謝同事，也準備了「大吉」和「大利」的薑餅人曲奇餅，給最愛的姪仔小Lucas，十分窩心。</p><p>謝婷婷07年回流香港，躋身模特兒行業，成績不俗。日前她穿起BlancdeChine中國服飾，到君悅酒店的港灣壹號試食中國賀年菜式，如黑椒蘿蔔糕炒蟹拑、桂花魚卷和煎和牛等，準備謝家六星級的賀年飯，她說：「我哋成家人都喺香港，𠵱家我係成家人嘅co-ordinator，多數做節聚會都係我安排。」</p><p>為姪仔度身做餅</p><p>婷婷今年農曆年開始派利是給同事，感覺自己大個女。問會否向父親四哥、母親狄波拉派利是時，她說：「咁又唔使，我哋之間唔講物質，平時同媽咪手拖手飲餐茶，佢已經好開心，我諗佢哋最想我哋做番細個嗰時，跪地斟茶講祝福說話。」不過對於姪仔Lucas而言，這個姑姐絕不手軟，除會給大利是外，更為Lucas度身訂做送上「大吉」及「大利」薑餅人曲奇餅應節。<br> 四哥一家四口，曾為香港刊物拍過不少造型賀年相，今回孻女婷婷獨自任賀年相女主角，她表現得十分享受，她說：「好好玩，感覺好sweet，唔使好似平時做model時嘅惡樣。」</p><p>母女裝上陣拍照</p><p>其胞兄霆鋒曾透露小時候被迫拍賀年相的陰影，故刻意不笑作無聲抗議，婷婷即笑笑口說：「我當時太細個，都唔知乜事，媽咪叫我做咪做，加上我細個好聽話，驚俾阿媽打，佢叫我做乜咪做乜，冇question佢，有時都覺得好核突，點解會有costume？不過都幾得意，有一年同阿媽着同一款衫，一齊大爆炸頭。」</p><p>不懂農曆年習俗</p><p>問婷婷兒時過新年有甚麼趣事，她透露與哥哥收利是的趣事說：「因為爹哋媽咪好多朋友，佢哋好客氣，媽咪要我哋記低邊個畀邊封利是，最慘我識唔晒人哋嘅姓氏。」婷婷透露自小在加拿大度過農曆年，對過年習俗認識不多，她說：「我都係呢幾年知新年唔可以掃地、洗頭，甚至唔冲凉，好多迷信嘢，好似細個一家人去拉斯維加斯過年，我哋買咗6對鞋，媽咪係畀錢叫個外國人幫佢買。」<br> 採訪：RitaLeung<br> 攝影：RickyIp<br> 化妝：OmixB<br> 髮型：RayChanofIlColpoGrandHyatt（君悅酒店）<br> 服裝提供：BlancdeChine（置地廣場）<br> 場地提供：港灣壹號（君悅酒店）</p></body></html>