<html><header><meta charset="utf-8"><title>好Apple！國產排隊版iPhone</title></header><body><h1>好Apple！國產排隊版iPhone</h1><p>莫非要將罪名算到喬布斯頭上？上月「教父」健康出問題，無在MacWorld主持大局，又無驚喜消息出爐，結果Fans失望，支持度大插水！正以為iPhone後繼無人，點知大陸又爆出自製版，論名氣實力，內地廠總被睇低一線，但今次meizuM8有啲唔同，國內首賣日大批Fans排隊力撐，實試感覺好Apple、好iPhone；香港下月中將到貨，現正接受預訂！<br><br>記者：陳國輝<br>攝影：黃子偉</p><p>功能抄九成　衰在無3G</p><p>平日見慣一堆淨係識得換殼，並印上蘋果Logo的「山寨iPhone」，幾百蚊貨色，功能簡直削到無倫！M8似乎有睇頭得多，唔講唔知，查實大半年前已經有外國網站討論緊呢部機，咁有TalkingPoint，事關佢功能又幾似iPhone，最經典例子莫過於配備咗Multi-Touch屏幕、捽芒技術，再加上行WinCE6.0系統，玩家就可以隨時安裝新程式，感覺十足似玩緊Appstore咁有Feel！<br> 但由於走大陸市場嘅問題，M8僅支援2G制式，想隨心所欲咁上網就要到有Wi-FiHotspot嘅地方度慢慢玩喇！</p><p>同樣8GB　機價平$2,400</p><p>可能你會問：「好好哋，做乜唔用iPhone要揀呢部國產M8？」貴為蘋果Fans當然唔使考慮，但有場內Sales就話：「呢排iPhone3G都幾缺貨，而且機價有可能會炒高，如果想平平哋過一過iPhone手癮，不如諗吓玩呢部M8止咳先！」以一般人要求，佢都算係功能最接近，而價錢亦屬可接受範圍之內。以8GB版為例，iPhone3G開價$5,400，至於M8則賣$2,999，兩者相差近$2,400，若只為滿足一試慾望，點解唔揀部平貨先！</p><p>觸控實試　同iPhone無分別<br>搞鬼解鎖</p><p>唔用「滑」一下嚟確定解鎖，改成將鎖頭移放到指定位置先解除，又幾過癮。</p><p>虛擬鍵盤</p><p>同iPhone個QWERTY幾乎一樣，可惜不設倉頡輸入，打中文都係手寫方便。</p><p>輕掃揀歌</p><p>就算有近千首歌，只要輕掃一下，畫面就會順着往下捲動，勁Smooth！</p><p>多點縮放</p><p>連Multi-Touch都有，睇相可以用兩隻手指放大縮小，但流暢度不及iPhone。</p><p>SnapShot</p><p>Profile</p><p>處理器：SamsungS3C6410667MHz<br> 記憶體：256MBSDRAM<br> 系統：WinCE6.0<br> 制式：GSM900/1800<br> 屏幕：3.4吋LCD<br> 備用時間：179小時<br> 通話時間：370分鐘<br> 體積：108×59×12mm<br> 重量：118g<br> 主要功能：320萬像素相機、短片、多點觸控圖片縮放、Opera瀏覽器、Wi-Fi、音樂及電影播放器<br> 查詢：A-Grade（21528000）</p></body></html>