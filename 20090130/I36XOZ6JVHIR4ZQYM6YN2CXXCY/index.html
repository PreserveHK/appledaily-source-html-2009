<html><header><meta charset="utf-8"><title>榆耳淮山　抗油抵夜<br>米雪：精神爽!</title></header><body><h1>榆耳淮山　抗油抵夜<br>米雪：精神爽!</h1><p>一連幾日過年放假唞唞，但團年又開年，大魚大肉還有油膩糕點，人的確休息了，但腸胃就比平日操勞，飽飽滯、唔夠精神，不如找些清淡的菜式，等腸胃亦可休息一下，身體內外都可以龍精虎猛、清新爽利。<br><br>記者：張一豪<br>攝影：梁細權、陳盛臣<br>Model：Daisy</p><p>高纖少油夠健康</p><p>講到清淡，食素一定係首選，九龍城有一家素食，相當多藝人去，採訪當日，就巧遇視后米雪在試新菜。請她講講素食心得，她非常nice，一口答應了。「有時忙，無乜胃口，清清哋食素都好，我喺屋企有種食法，係用洋葱、葱、亁葱等炒埋一碟，好香，就咁用來送飯都好好食。我平時工作好多應酬，有時食雜食得多，飽飽滯做嘢都無咁精神，所以會食啲清淡少少嘅素菜，個人都真係會精神啲，做嘢都集中啲。」<br> 觀自在老闆麥先生可謂齋菜界中的猛人，未移民加拿大之前，曾經營連鎖素菜館菩提素食，現在回流香港重新經營素食，當年成功，是打破舊素菜的經營方式，麥生到現在依然有唔少好煮意，「年輕人重視健康飲食，少肉多菜，加上好多肉類如牛、魚、雞都有問題，令更多人愛食素，而舊有素菜多油、多糖、多鹽，好似齋鹵味之類，食完都唔見得比食肉健康。」<br> 大廚輝哥做素食已有廿多年，經常和麥生鑽研新菜式，做齋菜可以媲美真食材，之前齋鮑魚、亁撈翅已夠出位，賣相和醬汁都做得出色，幾可亂真，最近就有海參、帶子等。但過年他們又想出一道菜式「荷香榆耳蒸鮮淮山」，輝哥話：「鮮淮山有補肺、潤肺、健脾、固腎的功效，經常食用鮮淮山，有很好的療效；榆耳亦係高纖有助降膽固醇，新年食嘢油膩又夜瞓，這個菜最啱。」怪不得，年紀看來跟小記差不多的米雪姐都特別撐這道菜，我也要食多兩件！</p><p>米雪推介！<br>荷香榆耳蒸鮮淮山$48</p><p>鮮淮山補肺、潤肺、健脾、固腎，榆耳則高纖降膽固醇，這個菜集高纖、清淡於一身，最難得是不會淡而無味，除有淡淡荷香外，用榨菜的鹹鮮吊出食材的清新原味。新年食得油膩又夜瞓，這個菜有益！
</p><p>菠菜芝士百靈菇$58</p><p>菠菜芝士本來是西菜的汁料，但與爽滑的百靈菇一起去燴，口味出奇的爽，而且多了一種香滑感覺，有芝士都不覺得膩。</p><p>濃湯燜素海參$48</p><p>用蒟蒻做的海參，看上去似模似樣，食落口感也十分像真。素海參本身沒有甚麼味道，秘製的濃汁，增加了不少風味。</p><p>亁撈帶子西蘭花$58</p><p>如果說它是一味西蘭花帶子，賣相完全騙得倒人，吃下去，不留心的話，亦和真的十分相似。</p><p>老闆心得</p><p>食客有say</p><p>觀自在素食（23827688）<br> 九龍賈炳達道128號九龍城廣場107-108地庫</p><p>酒樓清胃菜：芥花籽油減血管負擔</p><p>西環寶湖有一味「白雲豬手」十分出名，以白滷水去做，入口爽脆入味，且唔油膩，想食得清淡少少，可以叫這個冷盤，但新年食「橫財就手」食到悶，怕點其他菜式油膩，大廚達哥有好介紹。「過年好多糕點都有臘味，入面有好多動物性油脂，含膽固醇、飽和脂肪酸。我哋總廚照叔就做咗啲清新的菜等客人平衡一下，少油少鹽，同埋用加拿大入口芥花籽油，芥花籽油含有單元不飽和脂肪酸比較多，油脂穩定，減少增加心血管負擔。」現時做大廚，唔單止要求煮好三、五、七味，仲要有埋營養學基礎。介紹的幾道清腸胃菜，全都沒有一滴多餘的油，是這幾日吃完油膩食物過後的清新劑。</p><p>金玉滿堂紅$68</p><p>本來叫江南第一炒，材料有魷魚條、海蜇、蝦亁及蜜糖豆，以少量芥花籽油同炒，夠鑊氣，表面不覺多一滴油。</p><p>千層白玉獻瑞$68</p><p>即海皇千層豆腐。豆腐切薄片，鋪上帶子粒、魚柳粒及蝦仁做的海皇芡汁增加鮮味，入口清爽。</p><p>運財富足笑哈哈$88</p><p>即竹笙蝦丸湯，用上湯將蝦丸浸熟，竹笙吸收了上湯，豐富鮮味。</p><p>寶湖海鮮酒家（25590768）<br> 西環石塘咀山道16號</p><p>茶餐廳清胃菜：開胃高纖意粉</p><p><br> 中環露斯餐廳走新潮茶餐廳路線，選址在閣樓雖不及地舖方便，但以選擇多取勝，除一般茶餐廳食物外，還有小菜供應，更引入了意粉機。用意粉機設定好時間，整個淥意粉到隔水再用抽風機吹亁，全個步驟都有固定程式，質素保持平均。有這樣方便的器材協助，令師傅有時間掌握更多變化。最近就推出一個鮮茄雜菌蘆笋天使麵，將鮮茄、蘑菇、鮑魚菇、金菇炒香，再加蘆笋、鮮茄煮一下，完全沒有加任何肉類，是一個集開胃與高纖於一身的天使麵。</p><p>魚湯木瓜百合浸野菌$46</p><p>魚湯很鮮，用來浸野菌十分入味，木瓜有豐富纖維，百合有安神之效，是夜瞓、清腸胃的簡單菜式。</p><p>鮮茄雜菌蘆笋天使麵$52</p><p>天使麵的軟硬做到剛剛好，鮮茄好開胃，天使麵加蘆笋、雜菌，有軟、爽、脆三種質感，茶餐廳的水準之作。</p><p>糖心梅菜雲耳炒勝瓜$38</p><p>梅菜、雲耳及勝瓜都是高纖食材，但雲耳無味，勝瓜帶青味，加了糖心梅菜去炒，多了梅菜香，送飯夠惹味。</p><p>露斯餐廳（25263879）<br> 中環域多利皇后街5-8號閣樓</p><p>其他清胃菜推介：濃而不膩易消化<br></p><p>素食在印度有極高地位，全國有七、八成人口都是食素。印度素菜擅於以薯仔、紅蘿蔔、青椒、菠菜、椰菜花、洋葱、豆類做食材，做出香而不膩的菜式，都是有汁伴飯為主，怕蛋白質攝取不足，以豆類做的料理最多，煮得很爛，易消化。例如印度雜菜豆蓉，用水煮黃豆一小時軟身，再加入香料、紅蘿蔔、菠菜等煮至軟爛，入口清淡，香濃不膩，配飯或薄餅都可。米布甸是印度較少有的甜品，以鮮奶、印度米、番紅花及果仁焗製而成，清淡帶奶香。<br> <br> SAFFRON番紅花印度餐廳酒吧（27241007）<br> 尖沙嘴麼地道62號永安廣場UG層1-4號舖</p><p>入口香甜益腸胃</p><p>沖繩人以長壽聞名，跟他們多魚多菜和愛吃健康食材的飲食習慣有關。十七世紀傳到日本的黑糖，是將蔗汁熬煮提煉出來，入口甜如蜜糖，製作過程留下豐富礦物質，據講100g黑糖就有一杯牛奶的營養礦物質，可增強抵抗力及促進新陳代謝，用來做鬆餅，香而不膩，對腸胃有很好的效果。<br> <br> 那霸沖繩料理（21866969）<br> 太古城第10期耀星閣G1015號舖</p><p>魚肉蔬菜平衡</p><p>這個雜錦拼盤有香桃茴香帶子沙律、香梨煎鵝肝伴蘇格蘭式鵪鶉蛋、意大利青瓜花釀忌廉大葱伴無花果沙律，及薄切和牛配野菜沙律等4款小食各兩件。有魚有肉，但以蔬菜去平衡，吃下不覺膩，兩人分享，再喝點酒最好。<br> <br> LePetitParis（28055293）<br> 中環IFC商場2樓2076號</p><p>開胃番茄海鮮</p><p>意式海鮮湯材料有大蝦、蜆、帶子、墨魚仔等海鮮，最重要是用了很多番茄去煮湯，再加入白酒同煮，吃起來充滿海鮮的鮮味，因為有番茄的關係，更令人特別開胃。<br> <br> Simpatico（28490001）<br> 山頂廣場1樓19-21號舖</p><p>食材清新原味</p><p>加上沙律醬的九州番茄，帶出了甜味，番茄本身的味酸和醋飯很夾，吃起來很開胃。還有九州蘆笋、澳洲牛油果等選擇，沒有花巧的烹調和複雜的調味，只求食材本身的天然原味，清新令人回味。<br> <br> 瞬壽司（25633000）<br> 鰂魚涌糖廠街19-21號地舖</p></body></html>