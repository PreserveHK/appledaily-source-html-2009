<html><header><meta charset="utf-8"><title>季度業績鼓勵短視 - 左丁山</title></header><body><h1>季度業績鼓勵短視 - 左丁山</h1><p>一月二十一日寫「北電傷盡加人心」，收到兩封讀者電郵，其一來自ZoeChan，係Nortel嘅CorporateMaketingandCommunications職員，應該係北電香港嘅發言人。左丁山寫北電（香港譯名）之資料，取材於彭博通訊社網站，冇睇過北電之新聞稿。ZoeChan附上中文新聞稿畀左丁山睇，謹此多謝。新聞稿話北電在亞洲地區的分公司、子公司和在加勒比海地區和拉丁美洲地區，以及北電政府解決方案業務都不會受到這些問題（按：即破產法第十一章）的影響，將繼續正常運作。此外又強調：「北電（Nortel）是全球公認的領先通訊業界領袖。」<br> 北電係業界領袖，冇人懷疑，股民（特別係加拿大股民）只係驚訝、驚恐，為何一個業界領袖會由科網股高峯期嘅股價一千二百幾元（加元），下跌至今天的十零個仙，渣都冇晒！<br> 另一位讀者Ｃ太大概係會計師，佢話以佢之經驗，美國好多CPA十分水皮，連香港考到倫敦商會LCCHigher識嘅佢哋都唔識，一位考美國CPA成績甚佳之人，唔識現金流報表，唔識做綜合賬，唔識做權益賬，點樣去做內部稽核與合規工作呀，Ｃ太又話：「美國證交會平時問嘢多多，但啲問題係廢嘅，根本冇用，只係用嚟等Ｄ會計不停做，只計量不計質，只要快不要質，加上而家Ｄaudit將貨就價，Ｄ新仔又冇sense──收到季報有鬼用咩──short-termism，過咗海就係神仙……<br> 美國上市嘅股份Report有幾真，我就慷慨Ｄ畀個大折扣！」<br> 左丁山之會計學知識只係比LCCHigher（倫敦商會試高級會計程度）高少少，讀中五時考到Higher，已經年代久遠，入咗大學又必修會計學原理與選修成本會計，料子係咁多，如果Ｃ太話一啲美國CPA嘅會計造詣不如香港一個會計部高級簿記員，咁就真係得人驚一啲。Ｃ太又講到美國公司之短視，當然就係每季發表業績報告之直接結果，左丁山對季度業績發佈，甚有保留，認為一來不足以保護小投資者，二來會增加上市公司overhead（間接費用），減少公司利潤，到頭來只係益咗啲對沖基金利用季度業績之預期嚟炒上炒落，香港交易所千祈咪搞！</p></body></html>