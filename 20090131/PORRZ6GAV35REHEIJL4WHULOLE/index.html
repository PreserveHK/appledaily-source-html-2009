<html><header><meta charset="utf-8"><title>澳版H&amp;M駕臨　CottonOn旗艦零宣傳</title></header><body><h1>澳版H&amp;M駕臨　CottonOn旗艦零宣傳</h1><p>早兩個月行開老蘭，眼見有間逼爆人嘅地舖霸咗之前KFC個位，唔執輸走入去睇吓先！間舖名叫CottonOn，原來係澳洲品牌，開正喺中環旺位，放工或者LunchTime去行都一流。店內感覺同陣容都同競爭對手H&amp;M相似，勝在CottonOn價錢仲平，款式以BasicWardrobe為主，但係要搵潮款亦有，一對Boots都係超值價百幾蚊就有。今次搵埋CottonOn香港揸Fit人阿Shane出嚟，同大家講吓CottonOn咩來頭，等大家唔使盲舂舂，買咗咩返屋企都唔知。<br><br>記者：陳諾堯<br>攝影：林栢鈞<br>Model：Isabel.L&amp;ChiWai.L@Jamcast</p><p>OnIsabel：<br> 黑色紳士帽$69、黑色喱士吊帶背心$30、鮮橙紅色短袖上衣$99、黑色毛毛短身褸$699、深藍色洗水短打牛仔褲$149、黑色Knee-High長靴$299<br> <br> OnChiWai：<br> 黑色幼身Tie$54、黑色Waistcoat$199、藍白直間條恤衫$199、黑色洗水牛仔褲$399</p><p>OnIsabel：<br> 黑色冷帽$89、黑色喱士吊帶背心$30、黑白色桃紅花花吊帶背心$50、黑色長袖長身外套$99、藍色洗水窄牛$299<br> <br> OnChiWai：<br> 黑色編織紳士帽$69、黑白色格仔圍巾$69、深灰色短袖恤衫$75、黑色牛仔褸$200、灰白色洗水牛仔褲$100</p><p>女裝褸款多Choice</p><p>一入到CottonOn，第一步真係唔知去睇咩好，因為乜都好平又多色，花多眼亂，好容易會買咗啲唔等使嘅嘢返去。我會建議大家趁寒冬未過，必買GoodyJacket，着上身好暖又舒服，二百蚊有件勁潮英倫RockFeelJacket，加埋條明星勁撐嘅漆皮Leggings，熱爆！此外，行開Zara嘅朋友可能會睇中佢哋嘅KnittedWear，其實CottonOn都有大把，重要嘅係價錢平一大截。</p><p>男裝格仔條子OldSchool風</p><p>身邊的確有男性朋友幫襯開CottonOn，但大部份都係話買佢嘅恤衫同布鞋，覺得款式簡單整潔，好Simple&amp;Neat，最啱CasualWear同Minimal路線！講真，今個冬季男裝選擇唔算太多，睇得上眼嘅都係Checks&amp;Stripes圖案，推介衞衣、Accessories、恤衫同布鞋畀大家，如果牛仔褲試啱的話都係一個GoodChoice！</p><p>內衣睡衣最耍家</p><p>幫襯過CottonOn嘅女生買得最多嘅係睡衣同Underwear，因為價錢唔貴，款式顏色質地都夠晒選擇。好似黑色豹紋絲帶睡褲咁，早前一返貨就賣斷，家陣仲要不停補貨。另外，據現場Sales姐姐透露，EleganceCami吊帶睡衣都超受歡迎，好多女仔都會買嚟當Top咁着，就好似ModelIsabel咁Mix&amp;Match都幾型。</p><p>澳版H&amp;M你識唔識？</p><p>CottonOn喺香港已經開咗成3個月，但原來仲有好多人唔知佢係澳洲版的平價H&amp;M，究竟香港市民對佢又認識幾多呢？</p><p>Yen2X歲<br>電視台工作</p><p>「我從來都無聽過呢個Brand，只係行過，覺得啲嘢好平好吸引，覺得睡衣部門最靚，所以一定會再嚟行！」</p><p>Queena20歲<br>學生</p><p>「之前去澳洲有朋友介紹我買CottonOn，買開就鍾意咗，我最鍾意買佢啲Underwear，款多又抵着。」
</p><p>Nick19歲<br>學生</p><p>「喺澳洲讀書時已開始買CottonOn，最鍾意買佢嘅恤衫同Tee，所以喺香港開分店我覺得好方便，係平靚正之選。」</p><p>全球最大旗艦店在老蘭</p><p>唔問過揸Fit人阿Shane真係唔知，原來位於中環蘭桂坊的CottonOn係全世界最大嘅旗艦店，勝在乜都齊，因為喺澳洲咩都分開賣，一個CottonOnGroup包括有CottonOnBody、CottonOnKids同RubiShoes，但喺香港就一間Store有齊。Shane話：「CottonOn喺1991年由一位澳洲後生仔NigelAustin創立，𠵱家全世界有多過400間分店，第一間CottonOn開喺位於Victoria嘅Geelong，而香港蘭桂坊分店已經係第417間。」<br> 咁究竟點解個名叫CottonOn呢？「其實以前我哋所有嘅產品都係Cotton料，多色多款咩都係Cotton。但係要跟住個FashionTrend就唔可以用死一種物料，做咩都要多元化，所以我哋仲有保留住當初開業時嘅經典款式，再將佢重新加入潮流元素，繼續做一個LeadingUrbanBrand。」Shane話覺得香港人好有個人衣着風格，好有Style同Character，所以覺得CottonOn好適合港人穿着，因為可以Mix&amp;Match自由配搭。一向唔靠宣傳嘅CottonOn認為好嘢自然會有人買，我就覺得佢哋講得絕對正確，因為親身經歷WordofMouth的過程，一個傳一個，身邊嘅朋友同事都變咗CottonOn粉絲。無他嘅，好嘢自然多人Buy！</p><p>CottonOn（25374267）<br> 中環德己立街10A地舖及地庫</p></body></html>