<html><header><meta charset="utf-8"><title>股路縱橫：銷量升添信心吉利中線看好 - 郭兆誠</title></header><body><h1>股路縱橫：銷量升添信心吉利中線看好 - 郭兆誠</h1><p>美股周四大跌近3%，港股前日大升完，噚日肯定冇運行，但世事點會咁易俾你估到，恒指上半場冇錯係跌過成250點，但下半場就大幅反彈，最高之時，更倒升230多點，收市13278，仍有123點進賬。牛年果然牛氣冲天，兩日夾埋大升成700點。<br> 仲有一樣估唔到嘅，就係內地銀行股在收市競價時段大轉倉，6隻內銀股隻隻有份，原來新華富時指數改比重，最墟冚係中國銀行（3988），2.07元對咗4.91億股，涉資成10億元。中行全日成交15.8億股，尾市對盤佔咗3成多。<br> 踏入09年，中行走勢形成小雙底，頸線在2.08元，噚日收2.07元，已重上10日線（1.96元）同20日線（2.01元）之上，一破頸線阻力，短線上升目標係2.34元，MACD已出現熊牛入貨訊號，可在破位時追進。<br> 噚日推介嘅招商銀行（3968），早段低開後12元大關曾不保，最低11.96元，在低位時任你買，午後反彈，尾市U盤高收12.88元，即日鮮，好好彩，發咗新年財。</p><p>盈利升勢可保持</p><p>中央通過汽車產業調整規劃，力度超出市場預期，雖然內地經濟增長會放緩，但受惠振興行業政策，吉利汽車（175）董事長就好有信心，加上推出新車款，預期今年集團銷售量能按年上升25%，今年1月份銷售量就有25%增長。<br> 吉利去年全年總銷售量為20.4萬部，同比升12.5%，但只及全年銷售目標23萬台的89%，但去年9月起已扭轉銷售量下跌的趨勢，去年12月已銷售2.09萬台，同比升6.9%，亦較去年11月上升44%。為幫助推動銷售，吉利今年將會推出8款新車，包括4款升級版車型。<br> 08年（12月年結）上半年吉利盈利2.61億元，升2.17倍，每股攤薄盈利4.46仙，全年盈利料4.8億元，每股盈利8.2仙。吉利近日在0.60元水平反覆，預測PE為7倍多，09年盈利升勢可保持，中線看好。<br> 郭兆誠</p></body></html>