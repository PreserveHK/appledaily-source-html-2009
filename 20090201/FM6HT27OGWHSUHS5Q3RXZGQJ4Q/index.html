<html><header><meta charset="utf-8"><title>轆Book：<br>MARKXZio　向左走　MARKX250G向右走</title></header><body><h1>轆Book：<br>MARKXZio　向左走　MARKX250G向右走</h1><p>過完年，收埋雙糧，跟住嚟又話要面對裁員減薪，睇嚟，係時候要考慮一下前路問題啦。要繼續發揮拼搏本色，一身戰鬥格爭做女強人，抑或劈炮轉做幸福小女人，閒時湊仔兼Shopping？邊條路先啱你走？唔使心急做決定，睇清楚兩者嘅強項，先至搵到合乎個性嘅最佳選擇。<br><br>記者：黎頌詩<br>攝影：楊錦文<br>Model：Daisy</p><p>走右強人本色</p><p>一身霸氣嘅係呢部豐田MARKX250G。做得女強人，就梗係要氣勢逼人，睇樣呢部MARKX絕對凶神惡煞，見到都讓路。個性強烈嘅V形線條由頭冚延伸至鬼面罩，與下面誇張嘅頭鏟連接，再加埋硬朗鬼面罩、左右係風格凌厲嘅兩列三合一Xenon頭燈，戰鬥格毫不掩飾。講到尾，博到盡都係為咗提升生活質素，要嘆要派頭，MARKX有晒！以豪華房跑路線登場嘅MARKX車系，內櫳鋪排以豪華見稱，四幅式連操控鍵軚環及中控台都有桃木點綴，傳統貴氣格局，加上軸距達2,850mm，內櫳顯得極為闊落，全真皮座椅一樣闊大舒適，好有老細級氣派。講到操控，250G雖然外形辣爆，而MARKX亦本屬房車中嘅高性能之選，不過呢部250G倒稱唔上辣，當然215匹馬力就肯定戰鬥力唔弱，穩打穩紮，力量十足，先至係上位好材料。</p><p>MARKX250G</p><p>年份：06/07<br> 引擎：2499c.c.<br> 馬力：215匹<br> 行車里數：22,000km<br> 手數：0<br> 傳動：5前速加減波<br> 易手價：$188,000</p><p>走左阿太夠辣</p><p>做靚太，點都要流露多少溫柔，門面功夫唔可以慳，呢部08MARKXZio雖然依然硬朗，不過線條就較為圓潤氣燄亦因而收斂。外觀溫馴咗，不過實情係性格加辣，3,500c.c.V6引擎，屬頂級版本，輸出更強！打開車門，先真正發現Zio家庭味爆棚，全車六座，典型啱一家大細齊出動。特別之處係中排都係獨立座椅，一樣夠嘆夠豪，而且座椅又變化靈活，照顧家人同載物需要都得。Zio內櫳嘅年輕時尚就最啱襯，加埋頭頂型格十足嘅超長天花燈，型過人！</p><p>MARKXZio</p><p>年份：08<br> 引擎：3,500c.c.V6<br> 馬力：280匹<br> 行車里數：1,500km<br> 手數：Demo<br> 傳動：6前速加減波<br> 易手價：$318,000<br> <br> 查詢：23628628（偉昌汽車）</p></body></html>