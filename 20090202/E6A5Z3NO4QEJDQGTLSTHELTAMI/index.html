<html><header><meta charset="utf-8"><title>阿爸王永慶教做人道理<br>中環在線：台灣女首富呻有錢難樸實 - 李華華</title></header><body><h1>阿爸王永慶教做人道理<br>中環在線：台灣女首富呻有錢難樸實 - 李華華</h1><p>已故台塑企業董事長王永慶同二房楊嬌所生嘅細女、「台灣女首富」王雪紅，日前喺瑞士達沃斯舉行嘅世界經濟論壇上，講到佢同老竇嘅軼事。做得女首富，老竇剩落畀佢嘅，最多梗係錢啦，但王雪紅話，爸爸除咗留低大筆錢畀佢，最重要係教佢好多做人同做生意嘅道理。</p><p>新地二佬隔岸得真傳</p><p>王雪紅話，阿爸生前一直認為財富係屬於社會，而佢就要成為社會嘅僕人，好好咁管理財務，令更多人受惠。呢句嘢華華之前都聽過，講嘅就係新鴻基地產（016）郭氏兄弟嘅二佬郭炳江。<br> 另外，王永慶又教個女做人一定要勤勞樸實，但王雪紅就話，要做到勤勞就容易，只要自己努力不懈就得，但係樸實呢家嘢就好難做到，尤其當一個人有錢嘅時候，好難抗拒引誘。不過每次佢見到誘惑時都會拒絕，仲成日同自己講，人嘅基本需求好低，只要相信自己可以拒絕誘惑，事業先可以令人受惠。<br> 王雪紅又講起細個時嘅軼事，佢話阿爸王永慶曾經喺公司，當住一大班人面前狠狠咁鬧佢。事緣王雪紅當初到美國讀大學，因為冇好認真咁睇爸爸寫嘅書，當爸爸問佢書入面嘅內容，佢梗係答唔出啦，就係咁俾老竇鬧佢「爛泥巴，你是黏不上牆壁的」，廣東話即係「爛泥扶唔上壁」。畀老竇鬧鑊甘，令佢𠵱家做嘢唔會隨便亂嚟。<br> <br> 李華華<br> mailto:LiWaWa@AppleDaily.com</p></body></html>