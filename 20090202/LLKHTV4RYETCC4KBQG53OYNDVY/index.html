<html><header><meta charset="utf-8"><title>A貨魚子扮矜貴</title></header><body><h1>A貨魚子扮矜貴</h1><p>難分真與假，有時不只是人面，一些仿製食材都可以瞞騙味蕾。就好似Denice今日找來用海帶及海鹽等材料製成素三文魚子醬，香氣和味道都九成似真魚子醬，不過價錢就平成截，用來點綴菜式，賣相即時升級。<br><br>記者：趙佩倩<br>攝影：楊錦文<br>鳴謝﹕Maxwell&amp;WilliamsDinnerware@Indigo（25235561）</p><p>今日煮腦　12:30pm</p><p>DeniceWai（6Senses創辦人）<br> <br> 自小向任職廚師的爸爸偷師，嚐過各國美食並融入烹調風格中，由中菜到意大利菜都拿手。<br> <br> 菜式：<br> 黃金遍地（金柚帶子沙律）<br> 福祿齊來（鮑魚蟹肉魚子炒飯）<br> 年年有餘（煎釀海參）<br> 金銀齊有（椰汁魚子西米布甸）<br> </p><p>年年有餘（煎釀海參）</p><p>01hr30min<br> 製作難度：★★★★☆<br> <br> 要魚滑爽口，要先加鹽打至起膠，才加入其他調味拌勻。想食落更彈牙，可將打好的魚滑加入半份蝦膠攪勻，包保又爽又彈。</p><p>材料</p><p>加拿大海參2條（已發）、雞湯2杯、魚滑100克、芫荽碎1湯匙、胡椒粉/鹽各少許、豆粉1茶匙、冬菇1隻（切粒）、葱粒1茶匙、鮑魚汁1/2杯、橄欖油適量、素三文魚子2湯匙</p><p>做法</p><p>1.將雞湯倒入煲，開大火下海參，冚蓋煲15分鐘，然後熄火焗1小時至入味。<br> <br> 2.將海參取出吸亁水份，拍上豆粉備用。<br> <br> 3.將魚滑分幾次逐少加入鹽，順同一方向攪到起膠，然後下胡椒粉、冬菇粒、葱粒及芫荽，拌勻後釀入海參。<br> <br> 4.燒熱鑊下油，放入海參，魚肉面向下，用細火煎15至20分鐘至金黃色。<br> <br> 5.最後將鮑魚汁煮滾，淋上海參，撒上素三文魚子即可。</p><p>貼士</p><p>想知個魚肉餡熟未，可以用筷子篤一篤海參面，見脹身彈起，即代表熟透。</p><p>金銀齊有（椰汁魚子西米布甸）</p><p>01hr00min<br> 製作難度：★★★☆☆<br> <br> 東南亞國家喜用香葉做蛋糕甜品，取其清香味道，煮時要先打結煮可更易出味，又或者揸出汁液，用作天然色素。</p><p>材料</p><p>素黑魚子11/2湯匙、芒果粒1/2杯、西米1/2杯、香葉1片、水1/4杯、糖1/2杯、椰漿1湯匙、食用金箔適量</p><p>做法</p><p>1.煲滾水，開大火，放入西米煮大約15分鐘至半透明，然後冲凍水，瀝亁水備用。<br> <br> 2.將香葉打一個結，放入水中煮3至5分鐘，下糖煮溶，滾起後夾走香葉棄掉，倒出糖水攤凉備用。<br> <br> 3.將西米倒入糖水撈勻，下芒果粒、黑魚子拌勻，倒入杯中，椰漿鋪上面，放入雪櫃雪30分鐘至凝固，取出放上金箔作裝飾即成。</p><p>貼士</p><p>煮時西米要不時攪拌，避免黐底。</p><p>福祿齊來（鮑魚蟹肉魚子炒飯）</p><p>0hr25min<br> 製作難度：★★★☆☆<br> <br> 炒飯的秘訣最緊要是一定要燒紅鑊才下材料炒，這樣炒飯就不會黐底，而且粒粒亁身分明。</p><p>材料</p><p>熟飯1碗、鮑魚1隻（已發）、蛋1隻（拂勻）、蟹肉1/2杯、洋葱碎/素三文魚子/油各2湯匙、青葱碎/甘笋幼粒各1湯匙、蒜茸/芫荽碎/醬油各1茶匙、鹽/胡椒粉/糖各少許</p><p>做法</p><p>1.將鮑魚切粒備用。<br> <br> 2.燒熱鑊下油加熱，下蒜茸及鹽炒香，加入洋葱碎及甘笋粒炒香，再加入蛋炒勻。<br> <br> 3.加入蟹肉及鮑魚粒，再下白飯炒散，加入醬油、胡椒粉、糖、芫荽碎及葱粒炒勻後熄火，拌入素三文魚子炒勻上碟，撒上葱花即成。</p><p>貼士</p><p>三文魚子要熄火後才加入，否則會煮到變硬身，影響口感。</p><p>黃金遍地（金柚帶子沙律）</p><p>0hr20min<br> 製作難度：★★☆☆☆<br> <br> 揀沙田柚最緊要揀外皮光滑夠重身，做沙律可用泰國柚，又甜又多汁；廣西柚較少汁，但食落爽甜。</p><p>材料</p><p>沙田柚肉1杯、熟帶子2至3隻（切片）、紅辣椒1茶匙（切碎）、山葵味魚子2湯匙、芫荽2湯匙、蒜片/亁葱片各1湯匙<br> <br> 沙律汁料：椰奶1/2杯、蔗糖2茶匙（磨碎）、魚露1湯匙、青檸汁2湯匙</p><p>做法</p><p>1.將椰奶、蔗糖、魚露及青檸汁倒入煲，開中火，拌勻煮溶約4分鐘，攤凉備用。<br> <br> 2.燒熱油開中火，下亁葱片爆香，再下蒜片爆香，盛起備用。<br> <br> 3.將沙田柚肉、帶子、辣椒碎及魚子拌勻，加入亁葱片及蒜片撈勻。<br> <br> 4.倒入煮好的汁料拌勻，最後灑上芫荽即成。</p><p>貼士</p><p>汁料煮好後要攤凉才拌入其他材料，否則很易出水。</p><p>網上重溫<br>  http://cooking.appledaily.com </p></body></html>