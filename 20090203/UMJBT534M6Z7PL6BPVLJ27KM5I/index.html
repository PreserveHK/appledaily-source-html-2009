<html><header><meta charset="utf-8"><title>騷健身成果跳辣舞<br>阿倫嘲克勤吞蛋谷胸要戴Bra</title></header><body><h1>騷健身成果跳辣舞<br>阿倫嘲克勤吞蛋谷胸要戴Bra</h1><p>「左麟右李」譚詠麟（阿倫）和李克勤前晚再度拍檔在新裝修的紅館舉行演唱會，狂食蛋白谷胸的克勤忍着腳痛盡騷兩點，與瘦身成功的阿倫齊齊和性感女舞蹈員大跳辣身舞，艷福無邊。兩人又大搞棟篤笑狂寸章子怡、熊黛林、倪震和顏福偉，新年流流辣盡火頭，但卻引得觀眾捧腹大笑。</p><p>共12場的「左麟右李」演唱會前晚在新裝修後的紅館開鑼，全場爆滿，譚詠麟和李克勤當晚以多個不同閃爆造型亮相。為了今次演唱會，阿倫和克勤開騷前節食瘦身兼狂食蛋白谷胸，當晚兩人盡騷瘦身成果，尤其克勤不時穿上低V衫狂露深坑胸肌。</p><p>「囝囝有冇啜你」</p><p>其中阿倫和克勤穿上黑色背心和黑褲與穿上tubetop及熱褲的女舞蹈員大跳辣身舞，女舞蹈員出手撫摸克勤心口和大髀，又前後夾實克勤大玩人肉三文治，他隨即肉緊地扯開背心赤膊露兩點及胸肌，引得fans大聲尖叫，之後更玩綁繩繞手SM味十足。而阿倫則和四位性感女舞蹈員互攬互摸，當他見到克勤的胸肌時笑說：「個胸脹卜卜咁，你囝囝有冇啜你？」為了操弗身形，兩人開騷前狂食蛋白谷胸，阿倫說：「克勤可以一口氣食10隻，所以先搞到今時今日個胸咁脹，遲啲真係要戴bra。我哋親密到可以交換氣味，因為食完蛋白朝氣勃勃，臭味相投。」<br> 阿倫和克勤又請來錢嘉樂做嘉賓，三人大搞棟篤笑寸盡章子怡和未婚夫ViviNevo在沙灘聞股慾照、熊黛林在郭富城家狂歡33小時、倪震啜爆城大校花張茆及顏福偉性騷擾的士司機，兩人百無禁忌新年流流辣盡火頭。之後阿倫及克勤大跳勁舞，但阿倫卻不時忘記舞步，而克勤則因踏着台上紙碎跣腳，只見他之後不時面露痛苦表情按着左腳及把腳向後拗紓緩痛楚，其間更一度扶着阿倫膊頭借力。</p><p>克勤腳傷瀕抽筋</p><p>兩人走近觀眾席握手時有位師奶fans想錫阿倫一啖，克勤見狀順水推舟把他推向fans處，結果女fans成功錫了阿倫面頰一啖，阿倫作狀苦笑說：「你冇義氣。」其間兩人請唐英年、曾德成及霍震霆等官員議員及一班運動員上台合唱《衝出世界》，氣氛熱烈。<br> 之後訪問時克勤坦承腳傷，他說：「有part打籃球時突然隻左腳好痛，想抽筋咁，着鞋好痛，返到台下要摔腳同推油。」問到會否擔心得罪章子怡等人，兩人笑說：「講笑啫，過去式啦，可以請佢哋嚟。」<br> 採訪：李珮洳、林惠卿<br> 攝影：陳慧安</p><p>左麟右李頭場曲目</p><p>天邊一隻雁<br> 舊歡如夢<br> 愛人女神<br> 小生怕怕<br> 夏日之神話<br> 唔駛驚<br> 我愛雀斑<br> 一生掛念你<br> 愛在陽光空氣中<br> 一生想您<br> 也曾相識<br> 高妹<br> 無邊的思憶<br> 我不會唱歌<br> 飛花（李獨唱）<br> 一生不愛別人（李獨唱）<br> 雨夜的浪漫（倫獨唱）<br> 愛是唯一要求（倫獨唱）<br> MyShirley<br> 午夜儷人<br> 戀足一百分<br> 棟篤笑表演（與錢嘉樂）<br> 衝出世界（唐英年司長、運動員）<br> 忘不了您/深深深<br> 藍月亮/酒紅色的心<br> 一生不變/一生中最愛<br> 笑看人生<br> 暴風女神<br> 世界停頓<br> 希望<br> 大會堂演奏廳<br> 幻影<br> 情非首爾<br> 情憑誰來定錯對<br> 嗱嗱聲</p></body></html>