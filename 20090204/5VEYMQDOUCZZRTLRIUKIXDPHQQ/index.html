<html><header><meta charset="utf-8"><title>行善積福海嘯冇損手<br>關之琳睇衰樓市明年掃貨</title></header><body><h1>行善積福海嘯冇損手<br>關之琳睇衰樓市明年掃貨</h1><p>大美人關之琳息影後，閒時以拍廣告及行善為樂，前晚她出席敬老新春活動，大派6位數字利是，她謂經歷過97年股災，損手千萬自困，故在金融海嘯下，保持樂觀性格，現時只持藍籌，不買基金，審慎靜待明年樓市大跌，才趁低掃貨。</p><p>呂良偉與太太楊小娟前晚用了20萬元，在尖沙嘴舉行「良友敬老新春同樂」長者宴，筵開56席，與450位公公婆婆吃飯玩樂。關之琳和導演陳德森等均有出席，大家和長者玩遊戲及唱歌，其中楊小娟與公公玩用頭頂橙時，差點被頂中胸部，十分搞笑，關之琳也玩得非常投入，不時哈哈笑，又大派500封「關」字利是。</p><p>「幾保守都避唔到」</p><p>關之琳透露新春去了日本東京吃喝玩樂了6天，金融風暴下，環球經濟變壞，圈中小富婆關之琳表示影響不算大，她說：「97年嗰次，損失咗8位數字（逾千萬）嘅錢，好唔開心，成個月困住自己喺屋企唔出街。今次好彩，之前已經將啲外幣、股票賣晒，只係揸住啲大藍籌。」<br> 現金在手，問關之琳可會改為買樓？她說：「大家唔好玩基金，𠵱家都唔買樓住，2010樓市更差，年尾先會睇樓，明年就趁低吸納，父母八十年代都試過損手，股票投資係一個循環，係會feel到有事冇事，幾保守都避唔到。」她謂多得幾年前拍攝了內地導演馮小剛的《大腕》，令她在內地知名度大升，因而拍了過百廣告，收入可觀。<br> 問可會再拍片？關之琳說：「唔制，冇戲癮，聽到拍戲都毛管戙，啲角色都唔吸引，希望留番最美好嘅一面畀大家，拍廣告幾好吖，又靚。」大美人關之琳似乎長青不老，她笑說：「性格樂觀，心態正常，唔好諗太多嘢囉。」</p><p>以父之名建學校</p><p>楊小娟則透露關之琳下月會和她們到四川行善，探訪及建學校，關之琳更會以父親關山為學校命名。此外，導演陳德森欲開拍孫中山傳，有指他有意邀請周潤發演出其中角色，他前晚表示一切未落實。<br> 採訪、攝影：WinningHo</p></body></html>