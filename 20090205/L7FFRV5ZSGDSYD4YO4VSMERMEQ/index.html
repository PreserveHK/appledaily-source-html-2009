<html><header><meta charset="utf-8"><title>中環在線：四叔細細注增持恒地 - 李華華</title></header><body><h1>中環在線：四叔細細注增持恒地 - 李華華</h1><p>藍籌大股東增持自己公司股票，出起錢上嚟，通常一球球咁計，但據聯交所資料顯示，恒基地產（012）主席李兆基（四叔）上月30日竟然只係拎咗20.5萬銀出嚟，增持7000股，似散戶多過大孖沙，認真罕見。<br> 聽番恒地靚太公關解釋，四叔今次唔係孤寒，只係當日打算按每股29.3元增持，點知喺呢個價淨係買到7000股，就係咁簡單。</p><p>超人斥336萬增持長實</p><p>四叔自上月中開始不斷增持恒地股票，第一次最大手筆，拎咗9588萬蚊買咗300萬股，至今計埋用咗2.3億銀，增持722.2萬股，持股量增至53.75%。<br> 除咗四叔，長實（001）主席李嘉誠自從舊年10月增持過後，本月3日再度出手，增持5萬股，平均價67.14元，涉及資金335.7萬元，持股量增至40.24%。</p></body></html>