<html><header><meta charset="utf-8"><title>中環在線：「帽后」海嘯輸過億 - 李華華</title></header><body><h1>中環在線：「帽后」海嘯輸過億 - 李華華</h1><p>金融海嘯專輸有錢佬，當中包括「帽后」飛達（1100）副主席顏寶鈴。噚日佢同傳媒春茗，講到舊年投資咗啲結構性衍生工具，結果股市急跌，接咗批中石油（857）同中石化（386），𠵱家賬面蝕過億銀。不過呢筆係閒錢，顏太話一於同佢鬥長命，實行百年抗戰喎。<br> 另一方面，佢慶幸公司喺舊年底搵到美國大客NEC，可以捱得過今次海嘯，仲逆市增聘1000人。顏太係現任保良局主席，難怪佢話，可能係做得善事多，所以有好報。其實飛達都有付出㗎，好似為咗符合西方買家驗廠嘅挑剔要求，落咗唔少工夫。冇錯，係驗廠唔係驗貨，佢話曾經有個外國買家，連飛達內地廠房嘅滅火筒高度同位置都有意見，話擺得太高太低都會影響救火速度喎。<br> 為咗更好管理業務，飛達分別增持越南廠房同零售業務Sanrio股權，加大話事權後，越南廠房去年底已扭虧為盈，Sanrio將會同其他零售業務重整，提升效益。</p></body></html>