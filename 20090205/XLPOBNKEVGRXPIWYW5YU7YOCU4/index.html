<html><header><meta charset="utf-8"><title>零售店態度 - 左丁山</title></header><body><h1>零售店態度 - 左丁山</h1><p>又話經濟不景，消費不前，但一啲低水平嘅零售店始終本色不改。年初五，沙田陳太到區內商場買熨斗，諗住無謂去電器連鎖店啦，幫襯吓街坊電器店好過。點知入到去，售貨員態度冷冰冰，十問九唔應，陳太見到一隻P牌（據內行人講係熨斗銷量冠軍），係歐洲牌子，售價並不便宜，於是再向售貨員問清楚產品特點、保養，是否耐用等等。點知售貨員答：「唔知道咁多嘢噃。」如此售貨員，簡直倒米，唔怪得咁多人去大商場之電器連鎖店，起碼售貨員嘅產品知識好好多，呢類街坊店舖，遲早受淘汰，唔關人事，領匯點肯繼續在公屋商場內租地方畀呢類店舖吖。<br> 之不過，一啲店舖生意太好，原來亦會招上麻煩。沙田陳太到土瓜灣親戚家拜年，親戚經營地舖，因歷史悠久，熟客甚多，於是有人隔幾個舖位開番一間同樣產品嘅店舖，同親戚W爭過。本來競爭冇所謂，好難有獨市生意啫，但呢間新店X居然冒認與親戚W有關連，搶親戚W嘅熟客，親戚W去抗議，新店X對佢講：「好叻咩，第日我哋有好嘢畀你睇㗎！」何謂「有好嘢畀你睇」，陳太聽唔明，問親戚W：「佢哋想送禮畀你呀？」親戚W為之苦笑，良家婦女係唔會明白呢啲市井之言㗎嘞。</p><p>親戚W之店舖以靚貨多著稱，故此熟客常來。供應商亦肯以優惠條件供貨，令新店X睇唔順眼。究竟內裏有何營運奧秘？親戚W話：「好簡單啫，我哋只賣代理貨，不入水貨，不在大陸設廠造貨與代理貨競爭，人哋就在內地設廠製造，但又問代理攞貨，賣貨時就向客人講歐洲日本貨較貴，佢哋有啲平貨好啱客人用。啲代理唔係笨蛋，會巡舖嘅，發覺之後，當然唔會益佢哋啦。」咦，萬變不離其宗，即係以前肥佬黎教落嗰條橋，自己賣T恤，造成衣，但唔會去開一間布廠，故此周圍可以買到靚布、平布。但呢個咁簡單嘅道理，偏偏有好多人唔信，開零售店賣外國名牌，又賣自己嘅內地製造貨品，以為好聰明，點知人客唔儍，入口代理商更唔笨，呢類貨品就成為滯銷貨品，影響盈利。</p></body></html>