<html><header><meta charset="utf-8"><title>派糖無用 - 左丁山</title></header><body><h1>派糖無用 - 左丁山</h1><p>政府宣佈，○八至○九年財政年度收支截至去年十二月底，有三百零九億元盈餘，消息一出，又有人要求派糖、退稅。到今年三月底，呢筆盈餘即使仍然存在，左丁山都認為一動不如一靜，政府收埋算嘞，無謂搞咁多嘢，過往派糖、退稅，究竟對本港經濟有何刺激？香港啲經濟學家有冇做過深入分析呀？如果有嘅話，左丁山承認未見過，未睇過，聽好多人吹水就聽得多。根據粗略印象，政府派糖退稅過後，本地GDP不動如山，外圍要衰退嘅話，香港難以獨善其身，派多多糖也無用。<br> ○八/○九財政年度之稅收，係按照○七/○八年（至三月底止）嘅公司盈利，個人收入等徵收嘅，大家都知道○七年四月一日至○八年三月三十一日，非常好景，打工仔花紅特多，公司盈利好到不得了，故此到咗○八年十一月以後交稅時期，庫房收入非常好；但係，○八年四月一日至今年三月三十一日，大家嘅收入好唔好呀？公司盈利好唔好呀？心裏有數啦，即係話於○九年十一月以後嘅庫房稅收，與今個財政年度同期相比，只會減少，不會增加，假設政府預算不變或有輕微增加，下一個財政年度必然有赤字，可能好大㖭。故此今個財政年度如有盈餘，留番嚟預備下年赤字好過。<br> 咁咪好唔進取？各國紛紛增加支出，大搞基建，不惜財赤大幅度增加喎！要知道，香港不同一般國家，香港係海島型經濟，漏斗效果（leakageeffect）十分嚴重，千億元基建使費，有好多用以購買外地建材，外地顧問，外地建築專才嘅，唔會產生甚麼乘數效果（multipliereffect），唔好以為請多啲本地建築工人就達到目標。此外，香港唔可以印銀紙，發債券集資唔會大規模，邊度有資格學人哋呀。如彭定康上次來港在FCC演講話齋，我哋要千萬注意，不可在此經濟不景時期，以挽救社會經濟之名，大搞甚麼工業政策與社會工程呢樣嘢，我哋唔會搞得叻過新加坡；哼，新加坡嘅經濟萎縮嚴重好多呀！</p></body></html>