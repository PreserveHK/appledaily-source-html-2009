<html><header><meta charset="utf-8"><title>金手指：有權鄭家富　窮人冚家富 - 孫柏文</title></header><body><h1>金手指：有權鄭家富　窮人冚家富 - 孫柏文</h1><p>好幾個月前，當股票日日跌到喊嘅時候，孫柏文因為見估值跌到吸引水平，就開始對啲心儀嘅公司進行更深入調查。亦因當時兵荒馬亂，我就更留意啲防守性強嘅公司。講到防守性強，就一定包括啲富有特區特色，喺「利潤保證計劃」下嘅公司。<br> 因為當時商品，特別係油價亦大幅回落，我就將注意力集中喺用好多油、運輸類別嘅公司身上，最後選咗經營九巴嘅載通（062）。咁做功課呢樣嘢，啲過往數據上網已睇到，不過要估未來會點，就一定要廣納意見。而睇載通，就令我走咗去問一個將軍澳嘅區議員。</p><p>「鐵路優先」有玄機</p><p>區議員一聽到我問關於載通嘅嘢，劈頭第一句話：「諗你都唔好諗，立法會有個新界東議員，係又鐵路優先，唔係又鐵路優先。佢不但覺得人人應搭鐵路，仲非常仇恨巴士。」我問點解佢會咁憎啲巴士，區議員都話唔知，仲話佢連普通司機都憎，連最基本普通法嘅疑點利益歸於被告，都要蹂躪。我聽完冇買。<br> 輾轉幾個月後，我終於知到點解。原來呢個議員好鍾意飛車，以前仲曾經被釘牌。當全人類都「鐵路優先」，馬路冇車佢就有得飛車。佢特別憎巴士司機嘅原因，係因為太龜速，阻住佢飛車，所以力主鐵路優先，趕走啲龜巴！<br> 不過奉勸大家，如果你被告超速，又唔係律師加立法會議員，唔出庭聆訊，你就係新界東立法會議員鄭家富口中嘅「馬路上的計時炸彈」，疑點利益唔歸你，毋須審訊已定罪。<br> 不過如果你係，只要出張新聞稿、道道歉，就會繼續享有基本普通法人權。<br> 真係太似淫照事件。有權超速鄭家富、窮人超速冚家富。<br> 孫柏文</p></body></html>