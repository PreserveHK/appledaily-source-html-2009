<html><header><meta charset="utf-8"><title>身家縮水　追女慳皮<br>中環在線：iBanker筍盤變神枱貓屎 - 李華華</title></header><body><h1>身家縮水　追女慳皮<br>中環在線：iBanker筍盤變神枱貓屎 - 李華華</h1><p>銀行家，特別係投資銀行家（iBanker）曾經係唔少女士心目中嘅「筍盤」，但一場金融海嘯，令呢班過往喺異性圈內炙手可熱嘅金融才俊，身家兼身價大縮水，紛紛被情婦同埋女友離棄。才俊莫財自然吸引力不再，但最慘仲要喺網誌度「俾女唱」。</p><p>攞花紅俾人當打劫</p><p>華華噚日係彭博睇到MatthewLynn寫嘅專欄，佢話呢班iBanker以前份工雖然單調乏味，同事間嘅相處又爾虞我詐，但起碼都有豪裝辦公室同豐厚花紅，即使唔夠靚仔，識女仔同喺婚姻市場都「有價有市」。不過今時唔同往日，iBanker已經唔再係一份夢寐以求嘅好工，𠵱家佢哋攞應得嘅花紅，都好似攞住支槍去打劫咁，情況簡直同神枱貓屎一樣，人見人憎。<br> Matthew仲話，有個紐約網誌收集咗唔少正在，或曾經同iBanker約會女士嘅痛苦經歷，而呢班自稱唔係「拜金女」口中嘅慘事，只不過係唔滿意過去優質生活不再。<br> 好似有位網友話，佢男友出手冇以前咁大方，以往拍拖會去高級餐廳飲靚紅酒，如果呢招都唔能夠打動芳心，就隨時送Tiffany名貴首飾，誓要博紅顏一笑。不過，𠵱家就要去必勝客食pizza，埋單時仲要用優惠券攞折扣，最慘係要聽埋男友呻公司裁員嘅遭遇。</p><p>飲靚酒淪為食pizza</p><p>拜金女仲話，花紅大減令iBanker吸引力大跌，話佢哋破咗產最好行埋一邊，唔好嘥大家時間。<br> 華華睇完之後喺度諗，唔知香港嘅銀行家，有冇遇到呢方面嘅感情煩惱呢？<br> <br> 李華華<br> mailto:LiWaWa@AppleDaily.com</p></body></html>