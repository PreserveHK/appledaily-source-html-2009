<html><header><meta charset="utf-8"><title>中環在線：瑞士再保伸手向股神攞錢 - 李華華</title></header><body><h1>中環在線：瑞士再保伸手向股神攞錢 - 李華華</h1><p>股神畢菲特近排頻頻出手，繼前日投資哈利電單車，最新目標係佢舊年已經入股、全球第二大嘅再保險公司瑞士再保（SwissRe）。噚日佢透過旗下投資旗艦巴郡，向瑞士再保加碼注資30億瑞士法郎（約200億港紙），並以12厘息嘅可換股票據作交易，有權喺3年後轉換成瑞士再保股票。<br> 據彭博資訊引述瑞士再保嘅行政總裁JacquesAigrain話，預期公司上年度會虧損10億瑞郎，但旗下嘅核心業務財產保險同壽險表現理想，只係投資組合失利，加上對冲項目嘅虧損，拖累咗業績，不過𠵱家有股神入股，公司實力可以加強。Aigrain又話，考慮再集資多20億瑞郎，進一步將投資組合風險降低，務求維持舊年嘅AA評級。<br> 其實股神旗下嘅巴郡都有經營再保業務，規模仲係全球第三大，唔知佢遲啲會唔會索性全面收購呢？</p></body></html>