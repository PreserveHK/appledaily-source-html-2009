<html><header><meta charset="utf-8"><title>賭王身家縮　猷龍呻慘過父親<br>超儀：唔好再嚟搵我哋笨</title></header><body><h1>賭王身家縮　猷龍呻慘過父親<br>超儀：唔好再嚟搵我哋笨</h1><p>一場金融海嘯，賭王何鴻燊身家蒸發九成，不過三姨太家用照舊、重禮照收，四姨太就錢照捐，善事照做。只是賭王仔女就要慳住使，二房兒子何猷龍自爆身家縮水慘過爹哋，何超儀乘機𢱑撈，更叫大家勿再佔他們便宜。</p><p>美國財經雜誌《福布斯》公佈09年香港富豪榜，位位身家大縮水，其中賭王何鴻燊身家更暴跌九成，只剩78億港元。何猷龍前晚在中環出席上市公司商會活動就說：「爹哋唔會唔開心，佢唔係縮好多啫，我自己就縮到冇得再縮，縮咗九成幾，我慘佢好多！」他謂不會為慳錢少出街，他說：「咁未到咁慘。」反而想放長假，去環遊世界。</p><p>三姨太行頭依舊</p><p>何超儀07年底曾獲《福布斯》選為20位最迷人富家女的第八位，她昨日得悉賭王排名下跌，即說：「弊！咁我咪即係冇得上榜？咁各界人士睇到報紙，唔好再嚟搵我哋笨啦，多啲搵我做嘢，刺激吓我嘅經濟，我會生生性性，茄喱啡都撈。」問她會否減少問父親要錢？她說：「我其實從來冇問爸爸攞錢㗎！」<br> 三姨太陳婉珍昨日在上環出席東華新春團拜，一身Dior套裝、珍珠耳環打扮，行頭派頭如常。談到賭王身家縮水，她說：「個個富豪都有，唔止我先生，呢啲數字遊戲，冇乜所謂，冇影響我哋。」她謂年初二至年初六，賭王和她到珀斯旅行，更送了珍珠頸鏈，送禮絕無縮水。至於有否扣減家用？她說：「冇！」但她會叫仔女慳着花，她說：「佢哋讀緊書，冇乜點使錢，但都會叫佢哋經濟唔好，睇住啲，最緊要有學識，有學識就可以隨時翻身。」</p><p>四姨太一早識慳</p><p>四姨太梁安琪接受電話訪問時則說：「有乜好擔心？嗰啲（報道）都好信。」會否慳家？她說：「一早就識慳啦，成年囉，個個都要慳，要知道個大環境係點，要應變㗎，唔應該話係慳，係要用得其所。捐錢我咪唔慳囉，一樣照支持，貧富懸殊，啲需要幫嘅人，我哋有能力，更加要幫多啲。」<br> 採訪：羅慧敏、林妃<br> 攝影：林德雄</p></body></html>