<html><header><meta charset="utf-8"><title>轆Book：$48,000做老細又得型又得</title></header><body><h1>轆Book：$48,000做老細又得型又得</h1><p>五千……六千……一萬！嘩，小妹今年利是逆市大收，突破五位數！你又點算咗收穫未？發咗新年財當然就要盡一分力，多多消費刺激經濟啦，豪啲，今年買部車！當然，經濟低迷梗要精打細算，平平哋，攞個意頭四萬八，殺入車行尋寶。咦，嗰邊部後生靚樣都好得，咪住，乜原來連老細級車都買到……唔該，幫幫眼！<br><br>記者：黎頌詩<br>攝影：林栢鈞<br>Model：Winnie<br>查詢：大昌行易手車（22621118）</p><p>型車Primera<br>Keep住時代感</p><p>女人貪靚，第一時間就俾藍得型過人嘅NissanPrimera2.0吸引住，呢個第二代版本早於02年登場，全靠突破傳統房跑外形大變身，令Primera今日睇嚟一樣充滿時代感。車頭線條圓潤，鬼面罩一開二，睇落似對小翼，又同兩邊頭燈組成四個菱形圖案，幾有心思噃，開始心動……睇真，仲配上16吋合金胎軨，以一部中型房車嚟講，超班啦。駕駛艙鋪排一樣好有特色，立體三圓錶一列排開，最特別係操控按鈕都集中在一個半圓小桌面上，好睇好用！實用賣點仲有自動恒溫冷氣同泊車感應，又加分。最意外嘅係內櫳空間意外地大，我雖然細粒，不過開車就最怕侷促，Primera前後排空間感屬驚喜級。至於動力就一般啦，2.0公升引擎配無段變速自動波，揀上手順暢利落，日常用足夠有餘。</p><p>NissanPrimera2.0</p><p>年份：02/03<br> 引擎：1,998c.c.<br> 馬力：150匹<br> 行車里數：89,904km<br> 手數：0<br> 傳動：CVT無段變速<br> 當年新車價：約$199,800<br> 易手價：$48,000</p><p>老細車Cefiro<br>平買老細Feel</p><p>一轉身，竟然見到Cefiro，同樣$48,000竟然可以揀老細級豪華大房車！部車係01年車，而Cefiro喺03年嚟過一次大變臉，線條圓滑咗，但始終上一代行政Look夠經典。老細級梗係豪過人，配備天窗，全車真皮椅，前排仲係電動㗎！內櫳鋪排都係主打貴氣，簡潔實用嘅中控台以桃木紋飾面配襯，夠成熟穩重。講到嘆，後排有獨立天花燈，三個座位都設頭枕同三點式安全帶，最盞係椅背有把手，方便老細上落。話係3.0高級版本，性能當然更勝Primera嘅2.0啦，中段加速時表現明顯佔優㖭。</p><p>NissanCefiro3.0</p><p>年份：01<br> 引擎：2,988c.c.<br> 馬力：約170匹<br> 行車里數：111,932km<br> 手數：0<br> 傳動：4前速自動<br> 當年新車價：約$300,000<br> 易手價：$48,000</p></body></html>