<html><header><meta charset="utf-8"><title>火辣戰果：車仔打「虎」不成跌落第4 - 牽牛</title></header><body><h1>火辣戰果：車仔打「虎」不成跌落第4 - 牽牛</h1><p>車路士又失分！上周六英超聯賽事，車路士主場被侯城迫和0:0，兩仗聯賽痛失5分，少榜首曼聯4分兼多打兩場，更跌落聯賽第4位。<br> 車仔在轉會市場關閉前，只從國際米蘭借得翼鋒哥利斯馬，這位葡萄牙國腳今仗即正選上陣，與安歷卡與沙洛文卡勞合作攻堅。主隊行軍甚速，上半場與侯城對攻；兩分鐘車仔開出角球，隊長泰利乘門前一輪混戰，離門兩碼竟射高。<br> 哥利斯馬表現算活躍，19分鐘半單刀射門，僅被客軍門將杜基救出；車仔今仗有門將施治受傷，由希拉里奧頂上，防線亦非穩固，如非客軍中場基爾賓尼勁射中楣，侯城甚至可先開紀錄。</p><p>維拉贏布力般上第3</p><p>換邊後車仔攻勢放緩，杜奧巴入替哥利斯馬亦欠建樹；相反侯城更有破關機會，68分鐘馬恩尼半單刀射斜。雙方終悶和0:0，車仔繼不敵利物浦後，連續兩仗失分，爭標再受打擊。<br> 另外，阿士東維拉憑占士米拿及艾邦拉荷的入球，作客2:0擊敗布力般流浪，聯賽作客7連勝，壓過車仔升上聯賽第3。愛華頓憑阿迪達先開紀錄及祖奧梅開二度，主場3:0擊敗保頓。而紐卡素領隊堅尼亞因心臟問題入院未能領軍，但球隊仍贏西布朗3:2。<br> 牽牛</p></body></html>