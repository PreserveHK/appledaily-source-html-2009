<html><header><meta charset="utf-8"><title>學界好手備戰10K日誌</title></header><body><h1>學界好手備戰10K日誌</h1><p>李康政<br> <br> 年齡︰19歲<br> <br> 跑齡︰5年<br> <br> 學校：專教院（2年級）<br> <br> 強項︰800米及1,500米</p><p>1/2（日）例牌休息</p><p>距離渣馬仲有一個禮拜，但今日要去筲箕灣返教會，例牌休息。</p><p>2/2（一）鬆一鬆</p><p>今晚約咗班friends去青衣運動場練跑，用均速跑咗45分鐘，花多咗時間喺拉筋同伸展方面，淨番一個禮拜唔夠，係時候要鬆一鬆喇！唔可以再強練速度，否則弄巧反拙仲弊，反正「臨急抱佛腳」都無用。</p><p>3/2（二）趕走倦意</p><p>今日要返工，成日都冇跑過，係屋企做番多啲伸展同拉筋，叫做為渣馬做啲嘢啦！做咗成半個鐘，再冲番半個鐘熱水凉，增加血液循環，帶走晒肌肉啲廢物。</p><p>4/2（三）唔食油膩嘢</p><p>同班friends去咗九龍公園打羽毛球，relax吓！夜晚再去大埔運動場，同荃灣田徑會啲friends練跑，jog咗唔夠一個鐘，keep番跑步個feel；之後自己又跑咗兩組10K，拉下筋，爽晒！夜晚食咗個幾特別嘅秋刀魚雞扒菜飯，都幾OK，唔可以食油膩嘢，呢個禮拜千祈唔可以病，餐茶都唔飲，飲水最健康！</p><p>5/2（四）睇戲</p><p>今日同班friends睇咗場戲，呢套《奇幻逆緣》幾好睇！下午喺青衣運動場聽住歌，輕鬆慢跑咗半粒鐘，鬆吓筋。</p><p>6/2（五）　冇跑，拉筋</p><p>晨早9:30am返學，放學後返屋企，一個字，攰！距離渣馬開跑仲有兩日，今日又冇跑，拉筋同伸展做番多啲先得。</p><p>7/2（六）　食多啲澱粉質</p><p>今朝6點幾就落去jog咗半粒鐘，返到屋企冲個熱水凉後，就返教會，下午又要返工，聽日就起跑，今晚要早啲瞓，8點食飯，9點去瞓，至少瞓足6個鐘。聽朝一起身，食多啲澱粉質，儲夠能量，做足熱身。10K，無難度！</p><p>8/2（日）　加油！</p><p>𠵱家係凌晨3點半，啱啱起身，整緊早餐，換定Reeboksponsor荃灣田徑會嗰件背心，通爽最緊要，長褲都唔着，費事焗汗；再着埋已經適應腳形嘅跑鞋，整裝待發，目標係37分鐘內跑完10公里！</p></body></html>