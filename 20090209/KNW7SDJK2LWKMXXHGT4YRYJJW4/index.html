<html><header><meta charset="utf-8"><title>金手指：奧巴馬出布殊招 - 孫柏文</title></header><body><h1>金手指：奧巴馬出布殊招 - 孫柏文</h1><p>喺911恐怖襲擊之後冇耐，花旗國總統小布殊，以國家安全為理由，迫國會通過新嘅國家安全法。當年，小布殊用咗好多「一味靠嚇」嘅手段，例如推出紅、黃、綠色恐襲警報系統，令國民生活喺恐慌中。</p><p>挾恐慌迫國會批法案</p><p>小布殊挾恐慌，令國會喺冇辯論嘅情況下，以大比數通過名為「愛國者法」嘅新國安法。最後，法例對人權帶來極大嘅衝擊。<br> 講真，如果你係立法會議員，面對一條叫做「愛國者法」嘅法例，「愛國者」一定支持，所以好難投反對票。當時傳媒報道，都係用「愛國者法」嚟形容呢條法例。唔通想俾未來選舉對手話你唔愛國咩？<br> 不過花旗國人可愛嘅地方，就係會從錯誤中學習，所以就支持咗承諾會改變呢個「一味靠嚇」去推政策嘅奧巴馬上台。孫柏文當然覺得係好事。<br> 點知奧巴馬一上台，就變身布殊，用同一「一味靠嚇」嘅招數去推政策。𠵱家喺花旗國會，佢哋就係辯論緊8000億美元刺激經濟方案。淨係傾多幾日，都已經迫到奧巴馬出嚟話唔通過，就會出現悲劇。<br> 不過可能因為學咗教訓，想通過法例冇以前咁易。首先，傳媒冇用方案嘅官方、被政治化妝過嘅名「花旗復興、再投資法」。之後，參議院又拖慢嚟傾，輿論更理性咁逐行檢討。<br> 𠵱家情況有少少似舊年10月嘅7000億救銀行方案，市場參與者都已預期刺激經濟方案會通過。市場真係善忘。<br> 孫柏文<br>  http://phatdat.blogspot.com </p></body></html>