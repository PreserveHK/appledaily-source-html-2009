<html><header><meta charset="utf-8"><title>轆Book：<br>12萬7超抵價　人頭計七座平霸</title></header><body><h1>轆Book：<br>12萬7超抵價　人頭計七座平霸</h1><p>普通一部七座位私家車，新車價一般都過十五萬，除開計，每個位都要成二萬一。女人仔搜勻全城最平七人車再格價之後，實封KIA嘅Carens做平霸，貴如自動波只係十二萬八，除開每個人頭都只係萬八蚊，唔好話同其他七人車比，個價仲隨時比贏四、五人車仔㖭。若韓圜跌，仲抵玩！<br><br>記者：梁美甜<br>攝影：譚盈傑<br>Model：Ruby&#13;</p><p>現貨剩餘兩部</p><p>經濟唔好，小市民使錢唔多唔少都諗過度過，買車都要揀部實用七、八座多用途MPV喇，若然性能OK而個價錢又平又抵，仲隨時平過部二手車價錢就絕對抵玩，講緊嘅就係KIA旗下兩部七座平霸，論2.0及2.7公升級別，Carens同Carnival都稱霸。<br> Carens屬中型七人車，車身線條流暢帶動感，近似四驅外形，市面平價車仔都叫成12、3萬，但車身實無電鍍、射燈，Carens則用上電鍍飾邊，車頭配有射燈照明，更用上合金胎軨，最令人驚喜嘅係連後鏡都配有減光功能，大家都知裝個原廠減光功能後鏡或側鏡一啲都唔平，動輒幾千銀，當然你自己跑去配就另計，幾十蚊都得㖭！動力性能與同級車相若，馬力輸出最高達145匹及輸出最高扭力達189Nm，話好跑得就呃硬你，但作為日常家庭用車就實無問題，始終價錢水位低，呢個價市面同級新車就買唔到，二手都應該仲得；由於超平，去貨快，據代理透露，現貨得番棍仔同自動波各一，棍仔比自動波仲要平多幾千，只需$122,985，平到暈！</p><p>CarensEX2.0</p><p>引擎：1,998c.c.直四CVVT<br> 馬力：145ps/6,000rpm<br> 扭力：189Nm/4,250rpm<br> 傳動：四前速自動波連加減波箱</p><p>2.7公升豪版雙電趟門</p><p>包拗頸，係都要又平又豪華？好，KIA另一平霸應該啱心水，以2.7公升級數中型七人車而言，市面都有近似價錢車型，但就係入門或標準版而非今日呢部Deluxe版Carnival嘞！<br> 論外形，一啲都唔輸蝕，陽光下喺路上跑都幾靚仔㖭，帶點四驅Feel，天窗加全車真皮座椅已經好夠豪華派頭，未夠？再加多個雙電趟門同埋三區獨立冷氣嘞！性能方面呢？Sorry，無200匹馬力咁誇，想要就加多幾萬買部Odyssey，不過隨時都只係二手車囉。Carnival最高馬力輸出達189匹，同埋249Nm扭力都已經好夠玩，惟車身相對較高，老人家同小朋友上落就要相當小心一啲，話晒唔使22萬，唔使將貨就價又見使，打破呢個世界一定「平嘢無好」嘅絕對定論喇！</p><p>CarnivalEX2.7Deluxe</p><p>引擎：2,656c.c.V6<br> 馬力：189ps/6,000rpm<br> 扭力：249Nm/4,000rpm<br> 傳動：四前速自動波連加減波箱<br> 查詢：KIAMotors（27609933）</p></body></html>