<html><header><meta charset="utf-8"><title>無綫調查　周家怡否認遭鹹豬手<br>郭政鴻被拖落水鬧爆官恩娜</title></header><body><h1>無綫調查　周家怡否認遭鹹豬手<br>郭政鴻被拖落水鬧爆官恩娜</h1><p>近日魔術鹹豬手話題成全城熱話，官恩娜（Ella）也湊熱鬧大爆早年有男藝員借醉向女藝員抽水，結果引起軒然大波。無綫對事件高度關注，昨日分別致電Ella、郭政鴻和捲入風波的周家怡等人了解，但周家怡否認被人抽水，令事件再變成無頭公案。至於被拖落水的郭政鴻及其緋聞女友滕麗名，昨日則雙劍合璧鬧爆Ella借勢博宣傳，郭政鴻更勞氣得要與Ella割席。</p><p>官恩娜前日大爆出埠拍劇時，一名女藝員遭已婚男藝人借醉上下其手，令《酒店風雲》的蔡子健、吳卓羲、馬德鐘、姜大偉和06年離婚的郭政鴻等人再次被捲入鹹豬手風波。<br> 據悉Ella所指女藝員是周家怡，無綫對事件高度重視，在前日和昨日分別致電向Ella、周家怡及有關藝員了解，但由於周家怡否認被男藝員醉後抽水，在沒有原告情況下，鹹豬手事件再次變成無頭公案。</p><p>「伸張正義咪開名囉」</p><p>身為郭政鴻緋聞女友的滕麗名，對緋聞男友捲入鹹豬手風波大抱不平，昨日在電話中除出言力撐外，言語間更狂寸Ella說：「唔好玩啦，個個都講好似好熱鬧咁，不如叫番嗰個女仔出嚟講，唔講清楚好影響啲男藝人，想幫人伸張正義咪開名囉，咁樣估估吓令捲入事件嘅男藝人好無辜。覺得邊個有嫌疑咪出聲指證佢，件事都5年前，𠵱家先拎出嚟講，真係死無對症。」<br> 儘管獲緋聞女友力撐，郭政鴻昨日在電話中仍餘怒未消，他說：「今日已經查出件事唔關我事，我知樂小姐（樂易玲）打咗電話問官恩娜事件男女主角係邊個，樂小姐都打咗畀周家怡了解，周家怡同佢澄清咗件事係唔關郭政鴻事。」問可覺Ella借此博宣傳？他怒斥：「我唔知佢呢個舉動乜嘢意思，但我真係冇做過。」若日後與官恩娜合作豈非很尷尬？郭政鴻說：「唔好講呢樣住，同佢都冇朋友做。」<br> 記者昨日致電周家怡，她說：「我唔係當事人，好奇怪點解會傳出嚟。我同鴻仔幾熟吓，我相信佢唔係啲咁嘅人。」&#13;</p><p>樂易玲否認叫人封嘴</p><p>記者致電樂易玲，她說：「周家怡打電話畀我，話冇咁嘅事，如果有嘅話佢一定會講出嚟。」樂易玲又強調並非如報道所講要找Ella照肺，而是向她了解事件經過，樂易玲說：「我噚日同今日已經打咗兩次電話畀Ella了解，當事人否認有咁嘅事，我哋都苦無對策。我想強調我哋絕對冇叫藝員封口唔講，相反仲鼓勵佢哋有乜嘢事即刻同公司反映，因為有原告先至有被告，如果冇證冇據，會對其他無辜嘅男藝員好唔公平。」
</p><p>心直口快為好友出氣
</p><p>Ella的一番言論引起軒然大波，她也自知衰多口，故已向樂易玲致歉。昨日Ella經理人Keith說：「其實Ella係想幫人出氣，冇諗過要博宣傳，佢係心直口快，因為佢同個女藝員係朋友，佢原意係好，不過用錯方法，佢都知錯，佢自己都好唔開心，知道唔應該咁講，唔應該牽涉人哋。」記者曾致電Ella，但未獲回覆。<br> 採訪、攝影：比華利、卓寶花</p><p>全城熱話：老友撐郭政鴻正人君子<br>吳卓羲：要亂一早都亂</p><p>「我識咗郭政鴻8年，佢酒量唔錯，酒後唔會大癲大肺攬女人，絕對係正人君子，要亂嚟一早都亂咗啦，𠵱家全部都係傳聞，都冇人企出嚟講，但講嘢啲人要負責任，咁好影響身邊其他人。」</p><p>郭可盈：個個變咗疑犯</p><p>「搞到個個男藝人都變咗嫌疑犯，聲譽攸關，我認識嘅郭政鴻係正人君子，總之當時拍劇完全冇聽過呢件事，但好奇怪囉，成5年前嘅事，𠵱家先攞出嚟講。」</p><p>江若琳：買防狼器傍身</p><p>「講咗出嚟對女藝人都好，有防人之心，希望搵到元凶。我就冇遇過，但都有啲驚，所以可能買防狼器傍身。」</p></body></html>