<html><header><meta charset="utf-8"><title>意大利銀行 - 左丁山</title></header><body><h1>意大利銀行 - 左丁山</h1><p>賓架Ｌ新年前送來一盒利是封，過年後又打電話嚟講恭喜發財，其情可感，於是請佢去陸羽同班老友飲茶敍舊，點知埋單之時，畀佢搶快一步，成班老友唯有向佢講幾聲多謝，多謝。<br> 賓架Ｌ間銀行宣佈咗第四季業績，外電話「勁蝕」，以此相問，賓架Ｌ笑住答：「What'snew?」又係嘅。間間國際級銀行都蝕到阿媽都唔認得，宣佈虧損的確唔係新聞。賓架Ｌ話好彩佢哋仲可以頂得住，佢唔會成為公務員。銀行如果國有化，大賓架成為公務員，花紅一定大大減少，薪酬會有上限，做事掣肘多多，邊度願意呀。花旗前主席韋爾不時成家人飛去一個小島度假，酒店費用要一萬美元一晚，坐嘅飛機係花旗擁有嘅豪華型號，一家人不知幾嘆。呢呢，伸手問政府攞錢救亡之後，花旗以前訂下嘅新飛機，價錢五千萬美元，濕碎啦，但美國財政部官員打一個電話表示不安啫，花旗就要取消訂單，你話幾冇面呢！<br> 此日吃飯，餐廳羅帶來兩位意大利粉專家，當然係意大利人，佢哋聽我哋講銀行，問吓點解美國最大嘅銀行「美國銀行」股價點解會跌到三個幾美元？故事一疋布咁長，不知從何說起，不如講掌故，「美國銀行」（BankofAmerica）創辦時本來叫做BankofItaly，創辦人當然係意大利人，後來三藩市發生大地震，呢間銀行大力協助三藩市重建，得人擁護，覺得「意大利銀行」呢個名字唔多啱用，於是改名為「美國銀行」。</p><p>呢段掌故，兩位意大利人完全未聽過，令佢哋大為驚異，更令佢哋驚異嘅就係粵菜，佢哋話點解佢哋吃到之中國菜同佢哋喺羅馬及米蘭中國餐廳食到嘅，完全不同，簡直係兩回事！左丁山問：「咁樣你哋在香港吃到之意大利餐與羅馬意大利菜又有乜唔同呢？」佢哋嘅意見係香港意大利菜好多肯用意大利橄欖油，意大利製造嘅意粉，又有意大利廚師來港獻藝一段時期，故此佢哋覺得分別唔算太大。話得說回來，佢哋又唔會去到一啲環頭環尾嘅意大利餐館嘅啫，而係多數幫襯君悅、港麗……聽講一位意大利兩星（米芝蓮）名廚今個星期會在Domani做訪問廚師，自不然係做出正宗意大利菜啦！</p></body></html>