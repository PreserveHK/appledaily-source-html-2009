<html><header><meta charset="utf-8"><title>中環在線：國泰君安老總年薪得83萬 - 李華華</title></header><body><h1>中環在線：國泰君安老總年薪得83萬 - 李華華</h1><p>內地大型券商國泰君安上個禮拜俾傳媒踢爆，舊年員工薪酬連福利開支高達32億人仔，平均每人過百萬年薪，事件惹來全國嘩然，仲俾中央電視台炮轟。噚日國泰君安澄清，舊年員工實際人工支出只有8億人仔，比前年跌44%，高層平均人工57萬銀，董事長都只係83萬，百萬年薪只係一場美麗嘅誤會。<br> 國泰君安解釋，傳媒混淆咗會計上「計提」同「實際發放」兩個概念，32億人工支出只屬「計提」部份，係粗略、未經審計數字，當中仲計埋社保費，其實舊年實際發放嘅員工薪酬只有8億銀，以國泰君安3554員工計算，每人平均年薪得22.5萬咋喎。<br> 咁又難怪傳媒咁敏感，家陣市道唔好，國泰君安作為國有控股，如果仲咁大花筒，點會唔俾傳媒猛轟呢？前幾日，財政部已經向國企發出薪酬上限規定，國企老總年薪最多280萬，最低為2.5萬銀，按呢個計法，國泰君安老總祝幼一舊年人工都未過新上限一半。</p></body></html>