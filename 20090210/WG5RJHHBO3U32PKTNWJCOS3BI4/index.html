<html><header><meta charset="utf-8"><title>變奏口味：<br>君如不笨！　刁鑽咖喱腦輕鬆</title></header><body><h1>變奏口味：<br>君如不笨！　刁鑽咖喱腦輕鬆</h1><p>弊！歲月催人，近來發覺記憶力開始衰退，急急去買補腦丸，聲稱有效治療「思維遲鈍、記憶衰退。」有無咁誇？雖然我蠢都唔係咁易呃。人蠢無藥醫，惟有趁後生補多啲，刁鑽牛腦，以形補形，再加上咖喱的薑黃素可預防老人癡呆，連嘴刁的吳君如都經常食咖喱，唔食就笨！<br><br>記者：吳允冲<br>攝影：伍慶泉、譚盈傑、吳允冲</p><p>印尼<br>香滑咖喱不「稀」場</p><p>印尼咖喱（Kare）水汪汪，與濃稠的印度咖喱截然不同，顏色偏黃，看來「好食有限」。人不可以貌相，咖喱都係，印尼盛產椰子，大部份咖喱都有加入椰汁，為眾多國家的咖喱中最香滑，質地稀如湯。另一特點是加入印尼蝦膏，令味道更添變化，而且黃薑味較重，香料味沒有印度那麼霸道，但比泰國的更有層次。而其咕喱（Gulai）羊腩，用上更多的辣椒、檸檬葉、甘蔗，比咖喱更香濃。<br> 要咖喱味道不流失，要每日鮮製。椰汁以鮮椰子肉榨成，不用罐頭椰奶，才是百分百印尼風味。每款咖喱配方都略有不同，像羊腩會用沙仁、豆蔻辟走肉類的臊味，魚頭咖喱就要先爆香香料，所以廚房每日要準備大煲細煲不同的咖喱，不是一煲咖喱走天涯。配料雞肉、羊腩都是以咖喱汁生煮，之後更要待一晚，先可確保咖喱香完全滲入肉中;其他不能久放的如雜菜、魚頭、牛腦咖喱就即叫即煮。製作一絲不苟，難怪引來嘴刁的吳君如都愛上這裏的咖喱雞和咖喱魚頭，不時同陳可辛來踩場。</p><p>咖喱牛腦$65</p><p>處理牛腦過程繁複，要先將血管、筋膜挑走，剩下白雪雪的組織，再加胡椒粉及鹽同蒸，除去臊味後又要煎香，有柯打時才與咖喱汁同煮。牛腦入口滑得來有點咬口，質感似豆腐亁。不過成個腦擺上枱，賣相確實幾駭人﹗</p><p>巧製咖喱魚頭$168
</p><p>比人頭更大的魚頭，採用最少十幾斤的石斑，魚雲軟滑又多肉。香料經爆香味道豐富，椰香中滲出魚鮮味。</p><p>咕喱羊腩$70</p><p>咕喱汁中有甘蔗所以帶甜，椰汁亦多，與羊脂融為一體。鮮羊腩只得秋冬有得食，連皮燜咬落彈牙，羊腩肥瘦相間，特別好食！</p><p>印尼餐廳（23673287）<br> 尖沙嘴加連威老道66號1-2樓</p><p>日本<br>蔬菜茸甘口咖喱</p><p>日本人擅長改頭換面，將香辣的印度咖喱變成較甜的日式甘口咖喱，秘訣是於咖喱中加入生果茸或乳酪，又減少香料的份量。這間小店以日本名牌S&amp;B咖喱磚，加甘笋、洋葱、薯仔、蒜頭同煮，粗糙中帶日本家常風味，香料味淡但質地濃稠，特色是蔬菜的甜味突出，與珍珠米屬絕配。而且價錢比銅鑼灣的咖喱專門店平一半。其特色豬扒亦是此店主打，日本人都幫襯。</p><p>Q版軟心芝士豬扒咖喱飯$32（午市）$35（晚市）</p><p>看似漢堡扒，咬開熱辣辣的芝士瞬即流出，如「心太軟」的效果，極受學生歡迎。</p><p>吉列豬軟骨扒咖喱飯$32（午市）$35（晚市）</p><p>免治豬肉與豬耳碎撈勻再炸成豬扒狀，豬耳碎增加咬口，炸得不油不膩。</p><p>咖喱烏冬$21（午晚同價）</p><p>用日本讚歧烏冬，爽滑煙韌，不是粉實的港產貨色，與咖喱汁同吃，和味十足。</p><p>豬扒之家（23919136）<br> 大角嘴大角嘴道61號</p><p>澳門<br>大包寶藏</p><p>這裏的咖喱，焦點在那個大如湯碗的農夫包。源自澳門茶餐廳的農夫包，本是包內放入原盅咖喱，翠苑負責人豐哥加以改良，以外脆內軟的農夫包，挖空內裏放入咖喱牛肋條，包身索滿香濃咖喱汁，整個包都食得。豐哥指「最誇張係上年情人節，一共賣了280個農夫包！」</p><p>澳門翠苑（35144348）<br> 旺角上海街557號旺角熟食中心2樓8-9號舖</p><p>旺角咖喱小食<br><br>巴基斯坦<br>即製咖喱薄餅</p><p>正宗咖喱不只重慶大廈才有，一眾印巴籍朋友進軍旺角街頭，同港式小食爭一日長短。熱辣辣薄餅由巴基斯坦籍師傅即製，餅皮搓得煙韌，香酥的薄餅內藏免治咖喱羊肉，咖喱味濃郁，大大份才12蚊。<br> <br> 新疆回族薄餅店（23886671）<br> 廣華街1號仁安大廈地下14號D</p><p>台灣<br>脆皮黃金鍋貼</p><p>這間台灣過江龍以棒形鍋貼搶攻香港，其門如市。除了普通椰菜豬肉餡，更特別在肉餡內加入咖喱粉，入口果然有淡淡咖喱香，但肉餡味道極淡，雖煎得香脆，略嫌調味不足。<br> <br> 八方雲集（23955058）<br> 通菜街170號地舖</p><p>香港<br>長龍咖喱魚蛋</p><p>數街頭小食，怎可不提香港的咖喱魚蛋？「津味」的咖喱魚蛋難得的是bitesize又彈牙，不會死實實一口粉，咖喱汁香濃有層次，辣味醒胃，越食越想食，難怪門前總有一條人龍。<br> <br> 津味雲吞麵（23907497）<br> 花園街174B號地下</p></body></html>