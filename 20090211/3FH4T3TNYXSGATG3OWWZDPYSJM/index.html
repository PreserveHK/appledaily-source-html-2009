<html><header><meta charset="utf-8"><title>金手指：睇道指？係婦孺！ - 孫柏文</title></header><body><h1>金手指：睇道指？係婦孺！ - 孫柏文</h1><p>作為特區股民，股市大上大落已係呢十幾年嚟嘅平常事，恒指郁千點以上對股民嚟講都唔係大新聞。唔郁先至周身唔聚財。</p><p>大細股影響力一樣</p><p>不過對花旗股民嚟講，近呢12個月嘅市就真係難頂。以前道瓊斯工業平均指數郁超過100點，已經係新聞，今時今日，幾百點又如何？<br> 不過就係咁，孫柏文要問大家一條問題。如果今晚，美國鋁業、通用汽車、花旗銀行、美銀、通用電氣呢5隻道指成份股，一夜之間咁執笠跌到零，大家估道指會因呢5隻股跌幾多點？其實只會跌200幾點。<br> 點解？因為道指嘅計算方法，係不論市值，只要成份股股價跌一蚊，道指就跌大約7點。<br> 即係股價42美元，市值310億嘅波音，股價跌1蚊、市值蒸發7億，道指跌7點。不過股價12.60美元，市值1320億嘅通用電氣股價跌1蚊、市值蒸發104億美元，道指都係跌7點。</p><p>冇代表性無謂再講</p><p>所以，花旗國金融業從業員都笑話道指見底幾咁難，只要90幾蚊嘅IBM唔跌，以上講過嘅幾間公司執笠都冇事。不過開完玩笑後，就會好認真咁講，因為已經完全冇代表性，再睇道指分分鐘害死自己，得番啲無知婦孺會覺得道指值得留意。<br> 所以如果你仲睇道指？你就係婦孺！更重要嘅係各位評論員行家，為婦孺利益着想，唔好再講道指！<br> <br> 孫柏文<br>  http://phatdat.blogspot.com </p></body></html>