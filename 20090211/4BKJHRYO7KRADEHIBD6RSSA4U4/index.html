<html><header><meta charset="utf-8"><title>最年輕嘉許義工　3歲執垃圾</title></header><body><h1>最年輕嘉許義工　3歲執垃圾</h1><p>家長們的牛年願望是甚麼？希望子女快高長大？聰明伶俐？還是樂於助人？想子女有顆善良的心，應該從小培養。11歲的嘉盈是歷屆「青年義工嘉許計劃」最年輕的得獎者，別看她年紀小小，義工資歷已有8年！即3歲就開始做義工。她不但樂於助人，談吐得體，且成績驕人，正正是一眾家長心目中完美子女的典範。<br><br>記者：林佩婷<br>攝影：王文忠</p><p>坦白致勝</p><p>被老師推薦參加「青年義工嘉許計劃」選拔時，嘉盈全沒想過得獎。「最初諗住有被推薦資格，對升中都有幫助。但到初選面試前嗰晚有少少瞓唔着，第二日面試後覺得自己口窒窒，表現麻麻，點知仲有機會複選，嗰刻信心先大番。最深刻係佢哋問我『你對攞獎有咩睇法？』我坦白講參加得就梗係想攞獎，而且得獎之後，說服朋友一齊做義工都有感染力得多。」可能源於這份坦白，嘉盈最終真的脫穎而出。</p><p>一切從垃圾開始</p><p>讓嘉盈領悟做義工是件有意義的事，並一直堅持下去的人，正是媽媽冼太。想當初，只3歲，究竟明不明白義工是甚麼？冼太一樣坦白，說女兒最初只當去玩：「記得幼稚園嗰陣學校帶佢去做義工，成班小朋友一齊喺天橋執垃圾，佢返到屋企仲好開心咁話好好玩。」真正體會義工的助人意義，要待至小三那年。「嗰陣學校仲未分精英班，我成績叫做OK，老師就安排我同啲比較差嘅同學一齊坐，幫佢哋解難，忽然感受到幫人真係好有意義。」</p><p>有意義歌手夢</p><p>做義工不但幫到人，還可改造自己。冼太話嘉盈以前好怕醜，做義工後建立了自信，膽量亦大了。「做義工後多接觸老人家或其他社群，可以同長輩溝通，講話自然大膽同積極咗。而且做咗義工個人真係會無咁自私，好似細個儲利是錢多數用嚟買玩具，但𠵱家就用嚟做善事捐款。印象最深係有次去盲人輔導會探訪失明同智障人士，發現佢哋比好多正常人有禮，仲主動同我傾偈，叫我要努力讀書、孝順父母。」<br> 問嘉盈最想做那類型的義務工作，她說是探訪偏遠地區。見她那麼熱愛，「我的志願」想必離不開社工或教師，誰知她說：「我好鍾意唱歌跳舞，希望將來做歌手。而且有咗知名度，做善事嘅號召力就大好多，可吸引多啲人做義工。」哈，以為殊途，其實同歸，失敬失敬！</p><p>嘉許計劃　過五關斬六將</p><p>據青年義工網絡單位主任劉慧心說，香港青年協會於98年成立青年義工網絡，並於05年始辦「活得出色──青年義工嘉許計劃」，透過學校等不同團體推薦會員，每年約40-60位參加遴選，從初選及複選中選出8位獲嘉許的青年義工作未來一年的青年大使，推展義務工作。</p><p>截止提名：每年10月初<br> 初選及複選：每年10-11月<br> 網址： http://yvn.hkfyg.org.hk </p></body></html>