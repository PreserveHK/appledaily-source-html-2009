<html><header><meta charset="utf-8"><title>Z400疑扮iChat　偷天換月</title></header><body><h1>Z400疑扮iChat　偷天換月</h1><p>咩係iChat？如果身上持有iPhone或iPod，而又唔知我講乜，對唔住你真係要補習，唔好做個表面Mac友。其實佢係Mac機的即時通訊軟件，跟MSN同類，但佢有招偷天換日，視像通話時可以換了身後背景，試個MoonWalk都得。好過癮？更過癮係CASIO新Z400DC竟有相似功能，當Ecard寄畀人夠抵死。<br><br>記者︰陸俊雄<br>攝影︰陳陶鈞&#13;</p><p>比複合曝光更好玩</p><p>CASIO的DC專做古靈精怪嘢，對上一部Z300，首次加入複合曝光，可以影出千手觀音的複合相，已經有趣，估唔到新的Z400更大玩換景特攝。製作過程唔算複雜，但玩嘢主體最好在白色背景前進行拍攝。起初以為用短片模式拍出來，實情係最多1秒20格的連環快拍，是VGA格式，解析度不高，因此主體不能拉大。<br> 玩法是先進入BS模式中DynamicPhoto，在先拍好移動主體後，主體就要離開鏡頭，然後對齊位影多一次同一個背景，跟手就可以Key入一張預先影好的相片，搞笑效果即成。所以你未曾有機會環遊世界都唔緊要，去巴黎睇鐵塔、去芬蘭睇北極光都不成問題，更何況係登月。而且仲可以利用CASIO為它而設的網頁，將相片上載轉成MOV、GIF或MPEG等格式，傳送到朋友電郵上。本來傳到手機亦得，可惜暫時試過只對應Softbank等的日系水機。</p><p>Kiss實試</p><p>扮StarWars睇相</p><p>有DynamicPhoto之外，Z400當然唔只新增一樣功能，佢更加了追蹤對焦。跟人臉對焦有所不同，佢可以任你自己設定追蹤任何人或物。試過只要首先鎖定目標，即使佢行東行西，或是離開了鏡頭範圍都會認得番，但當然玩到離開鏡頭咁盡時，未必萬試萬靈。此外，睇相的時候，Z400竟然上演StarWars，唔係話佢播條星戰片出來，而係Display相片時，一張張鋪好呈梯形。當你向下面揀時，較窄的上方就像星戰開場的招牌字幕簡介般離開畫面，抵死到咁，真係要寫個「服」字畀CASIO。</p><p>Profile</p><p>有效像素︰12.1百萬像CCD<br> 鏡頭焦距︰28-112mm<br> 屏幕︰3"（960×240）<br> 變焦︰4倍光學；4倍數碼<br> 感光度︰ISO64-3200<br> 影片拍攝︰1,280×720（24fps）<br> 體積︰96.9×57.6×23mm<br> 重量︰131g<br> 查詢︰捷成（29262325）</p></body></html>