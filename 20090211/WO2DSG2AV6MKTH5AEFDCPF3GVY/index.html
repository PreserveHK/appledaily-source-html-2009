<html><header><meta charset="utf-8"><title>中環在線：岳少懶理基金狙擊 - 李華華</title></header><body><h1>中環在線：岳少懶理基金狙擊 - 李華華</h1><p>噚日香港影視娛樂博覽搞記招，自然唔少得當代影壇嘅無間大亨、貿發局影視娛樂業諮詢委員會主席岳少林建岳。</p><p>豐德麗冇計劃集資</p><p>除咗講電影，大家更有興趣八吓佢檔豐德麗（571）之前俾對冲基金PassportCapital增持，又入稟禁止公司配股單嘢。岳少話，單嘢入咗法院，唔方便講下一步會有乜行動喎。<br> 咁，佢係咪好似傳聞咁講，諗住再接再厲批股集資？岳少話暫時冇咁嘅計劃。咁俾人狙擊完之後，有冇諗過點樣去鞏固自己喺公司嘅股權呢？岳少竟然話：「從來冇諗過！」佢仲好公式化咁，話遲啲有消息自然會話畀大家知。<br> 岳少嘅三句話，當然唔可以為大家解開豐德麗同Passport大戰之謎，咁大家惟有放長雙眼（斷估唔使等完3年又3年啩），睇吓最後到底係咪鬼子佬生擒大「鱷」囉！</p></body></html>