<html><header><meta charset="utf-8"><title>轆Book：<br>AudiA42.0TFSI　遲來升班馬</title></header><body><h1>轆Book：<br>AudiA42.0TFSI　遲來升班馬</h1><p>Audi迷都知A4車系早喺舊年已經推出市場，全新一代A4分別有1.8TFSI同埋3.2FSIquattro，3.2公升級數似乎大咬咗，但1.8公升又硬係差啲差啲，何解2.0公升遲遲都唔見呢？終於，等了又等，差不多一年時間，升班咗嘅A42.0TFSI終於登場，馬力性能更勝從前，話飆就飆，想要捕捉升班級數，終於等到。<br><br>記者：梁美甜<br>攝影：梁細權<br>模特兒：Suki（StageModels）</p><p>升班表現冠絕同級</p><p>新一代A4全線車系除早陣子介紹過嘅1.8以及3.2公升之外，兩者之間仲有2.0公升級數。A41.8TFSI爆炸力充足，起步已經飆住去，要突圍話咁易，之不過油門敏感度反而不及全新2.0TFSI，加上新車副偈亦經過調校，由原先最大馬力嘅200匹提升至211匹，最大扭力亦大幅提升，相較於市場上同級數車系而言，性能表現驚人；加上搭配8前速Multitronic無段變速系統，大大減低油耗量。</p><p>輕觸式免匙系統</p><p>車廂鋪陳與1.8TFSI相若，事關新一代A4車系全線均配備與A5及A6相若設計，雙色內裝配鋁合金飾板、中控MMI多媒體系統、Keyless等科技與舒適為主調。最好玩嘅絕對係全新Keyless免匙系統，大家唔會喺車門把手上見到如上一代後任何方形按鈕，而只有一方形圖案，只要手持車匙，手指輕觸方形範圍，系統即時啓動，Lock！想開門？伸隻手入把手輕拉即可，科技感更突出，型爆。<br> 相對於上一代2.0車型，新車頭尾燈亦換上LED燈，尾燈側微微拱出，與車側線條及鍍飾勾勒出更立體觀感，整體更具動感。<br> 新車亦搭載全線車系均有嘅最新研發嘅行車輔助系統，包括車道偏離警示（AudiLaneAssist）、側邊雷達輔助（SideAssistSystem）同埋ACC主動車距控制巡航等，揸起嚟，比入門版1.8TFSI反應更快，更爽更有力，最緊要係畀到安全信心，以及舒適嘅駕馭環境。</p><p>1.相比入門版，2.0性能更強，反應更好，更好玩。</p><p>2.新一代2.0版同樣可選配LED日間照明系統。</p><p>3.輕輕一掃，Auto-lock。</p><p>4.車身亦加有電鍍邊飾令整體感覺更Cool更型。</p><p>5.尾燈側線條微拱與車側配合更型仔。</p><p>6.內櫳闊天窗大感覺絕對開揚。</p><p>7.MMI多媒體系統配合彩芒就輕易操控內置系統。</p><p>8.最無新意反而係運動款方向盤設計。</p><p>9.全新彩芒。</p><p>10.新車同樣配有Electro-mechanicalparkingbrake（綠色P字），按下A掣，停車自動拉Brake，踩油門即自動鬆Brake，長命斜都無有怕。</p><p>11.17吋輪胎相得益彰。</p><p>12.尾廂容積高達480L，放幾個行李篋有幾難！</p><p>AudiA42.0TFSI規格</p><p>售價：$446,000<br> 引擎：1,984c.c.直四TFSI<br> 馬力：211bhp/5,300-6,000rpm<br> 扭力：350Nm/1,500-4,200rpm<br> 傳動：8前速Multitronic無段變速自動波，前驅<br> 查詢：合廸汽車（25281862）</p></body></html>