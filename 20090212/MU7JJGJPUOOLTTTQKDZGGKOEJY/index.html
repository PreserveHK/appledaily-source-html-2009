<html><header><meta charset="utf-8"><title>中環在線：郭台銘念亡妻憶黃牛飛 - 李華華</title></header><body><h1>中環在線：郭台銘念亡妻憶黃牛飛 - 李華華</h1><p>有寶島首富郭台銘真係永冇冷場！好似噚日郭董去西門町紅樓，為「2010上海世博會台北創意競賽」站台，兼做埋呢個活動嘅微笑大使。可能因為臨近情人節，佢除咗講到台灣經濟同埋自己間鴻海集團，仲無啦啦有感而發講到亡妻林淑如，話N多年前同太座拍拖嗰陣，就係喺紅樓排隊買黃牛飛。<br> 係人都知郭董好愛佢亡妻，就算續弦娶咗𠵱家嘅老婆曾馨瑩，都要去亡妻墓前「單聲」。咁有錢又咁癡情，難怪前幾日台北平溪國際天燈節晚會，大把少女喺天燈上面寫「男友變成郭台銘」，作為願望啦！<br> 講番𠵱家位郭太，6月就會榮升媽咪，雖然佢同郭董一直唔肯講腹中塊肉係男定女，但據寶島行家引述郭董夫婦嘅朋友話，郭太係陀緊「牛仔」。真係恭喜恭喜！富士康（2038）近日股價唔多好，睇嚟都影響唔到郭董囉！</p></body></html>