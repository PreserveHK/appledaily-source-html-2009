<html><header><meta charset="utf-8"><title>財圈快拍：莎莎車掛SASA牌</title></header><body><h1>財圈快拍：莎莎車掛SASA牌</h1><p>自訂車牌拍賣推出後，唔少企業都競投番個同公司名一樣嘅車牌，通常用喺老闆或者高層嘅座駕度。不過莎莎（178）老闆郭少明似乎唔好呢一套。噚日有位讀者提供咗張相畀華華，據讀者講，幅相喺佐敦區影嘅，佢見到個車牌咁啱又係「SASA」，所以即刻影低兼醒張相畀華華。<br> 華華第一時間問莎莎個靚女公關，點解個咁正嘅車牌唔係掛喺老闆郭少明嘅座駕度？究竟莎莎有幾多部貨車？點解揀中呢部貨車掛個咁靚嘅車牌？可能華華問題太多，兼且靚女公關由朝到晚要開會，所以唔能夠及時回覆。<br> 華華查到，個車牌喺07年3月以6.1萬銀投得，當時仲有個「SASA178」以萬四銀賣出去。178咁蹺係莎莎嘅上市編號，唔知呢個牌係咪又屬於莎莎㗎呢！</p></body></html>