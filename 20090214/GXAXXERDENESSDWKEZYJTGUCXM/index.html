<html><header><meta charset="utf-8"><title>隔牆有耳：民建聯組軍攻美 - 李八方</title></header><body><h1>隔牆有耳：民建聯組軍攻美 - 李八方</h1><p>港島北角向來係「解放區」，左派堡壘大本營，歷年選戰民主派久攻不下，長毛空降都鎩羽而回。網民報料，指北角、鰂魚涌一帶街頭近日有張大字報，民建聯公然招兵買馬培訓青年軍，仲表明要「進攻美國領事館」，打倒美帝行動一觸即發，令人不安。</p><p>野戰攻打美領事館</p><p>其實呢張大字報，係宣傳民建聯東區支部副主席黃建彬舉辦嘅「青年郊外野戰軍事訓練」活動，所謂進攻美國領事館，唔係真係炮打司令部，而係wargame活動之一，目的係考驗參加者面對攻擊目標，即係野戰中心內嘅模擬美國領事館時如何分工合作，同時喺限定時間內完成任務。民建聯為招徠，參加者一律有優惠，自備氣槍、服裝同BB彈只收100蚊，要大會提供裝備兼包埋午餐飯盒則實收200元，兩者都較原價平80蚊。<br> 呢個以美帝為假想敵嘅行動聽日展開，八方噚日致電黃建彬辦事處查詢仲有冇名額，點知職員話反應踴躍，早已額滿。北角係土共基地，當年左派反英抗暴，以英皇道兩旁民居為根據地，育成唔少造反烈士革命小將，估唔到至今仍然保留解放區光榮傳統，人人捨得一身剮，敢把美國領事館拉下馬，沒有忘記階級鬥爭，砸爛美帝狗頭。<br> 職員以為八方熱衷加入民建聯大軍，勸八方唔使灰心，話雖然目前唔知幾時再舉辦，但強調如果參加者反應好，類似打野戰活動可能陸續有來，叫八方密切留意。正所謂寧長社會主義草，不長資本主義苗，中國憤青圍攻美國領事館時有所聞，中美關係一有風吹草動，掀起反美情緒，美國領事館即時遭殃，俾人狂掟番茄雞蛋，香港都曾經發生呢啲事件。民建聯作為香港第一大愛國政黨，訓練後生仔學習進攻美國領事館，做法敏感，動機令人好奇，唔通日後想文攻武鬥兼備？</p><p>擔憂激發憤青反美</p><p>八方曾聯絡主辦活動嘅黃建彬，想問佢怕唔怕咁做激發憤青情緒一發不可收拾，不過佢未有回覆。好多網民認為以譚耀宗為首嘅民建聯建軍唔可以睇小，有人笑言參加者可能俾人乘機洗腦，灌輸狂熱民族主義，變成港版憤青，八方卻認為唔使咁擔心，想喺香港搞紅衞兵，你估咁易咩！<br> <br> mailto:pf_lee@appledaily.com</p></body></html>