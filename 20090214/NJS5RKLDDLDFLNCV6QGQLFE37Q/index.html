<html><header><meta charset="utf-8"><title>轆Book：<br>20分鐘租車　遠征鹹蛋黃</title></header><body><h1>轆Book：<br>20分鐘租車　遠征鹹蛋黃</h1><p>男人每年要面對三大考驗，就係女友生日、聖誕節同情人節，加分減分落差可以極大；臨急抱佛腳無準備唔緊要，今日教你20分鐘租車大法，揸住架開篷靚車先接佢收工，再遊到無雷公咁遠，邊攬住女友邊睇日落，勝過你俾人劏成千蚊CandleLightDinner啦，真係一念天堂一念地獄呀，兄弟！<br><br>記者：徐影龍<br>攝影：林栢鈞<br>Model：Edmond@StageModels、SukiLeung<br>鳴謝：RoseGarden</p><p>講車款多租金又實際，首推大昌行租車部，手續簡單到20分鐘內辦妥，而一般1.3L、1.5L車仔租一日都係七百零蚊，我腌尖啲揀架OpelAstra，都只係一千蚊，執番四正企理啲，開篷飆上高速公路，迎着凜凜烈風昂首向前嗰種型法，真係陳國邦都變占士邦！<br> 租車目標明確，你唔會老套到即時打畀女友：「喂，出嚟遊車河。」女人最愛Surpise，若佢今日長周返半晝，大可失驚無神去佢公司樓下，開定個篷擺定靚Pose，佢一落樓見你挨住架靚車，肯定唔敢相信係自己男朋友。即時加分就梗㗎喇，若佢身邊有一大班同事在場，簡直攞埋Bonus㖭！<br> OK，開場順利，你又唔會老套到同女友出旺角朗豪坊度逼呀？梗係有咁遠去咁遠啦，揸得開篷車，跑大長途吹吓風不知幾爽，港島區走深淺赤石或薄扶林數碼港都唔錯，但我嫌路程短，始終最愛遠征流浮山，來回超過90km，兩口子過足遊車河癮，最重要係入到白泥，有全港視野最Wide嘅MagicMoment，一望無際漫天橙黃色，火紅鹹蛋黃徐徐落下，唔飲酒都醉喇。</p><p>租車超簡單</p><p>大昌行租車手續簡單快捷，帶齊身份證、車牌，填好表格就搞掂，記住帶埋信用卡作保險用途，跟手Check埋車簽紙作實就搞掂，唔計你慢慢揀車所花嘅時間，整個手續20分鐘內完成，隨時興起都可遊車河。</p><p>查詢：大昌行租車部（27682277）</p><p>Love車好選擇<br>Cute女一號</p><p>（SuzukiSwift/日租$730）<br> Swift但內櫳坐得幾舒服，1,500c.c.四前速，遊車河夠用有突，加上車身圓頭圓面，無霸氣無殺傷力，女仔上車戒心都細啲。</p><p>爵士浪漫<br></p><p>（HondaJazz/日租$730）<br> 好多人仍念念不忘舊款Jazz個Design，但我就睇中佢粉紅色車身，情人節特別浪漫，兼且只得1,300c.c.，行大長途更為慳油，<br> </p><p>豪氣一族
</p><p>（AudiA6/日租$1,600）<br> 你女友唔係十八廿二，大可揀成熟啲嘅Benz同Audi。呢架A6車櫳闊落，車款穩重大方得嚟，車頭鬼面罩增添不少英氣，有品味。</p><p>益讀者：大大紮玫瑰$99
</p><p>十個男人九個無Planing，唔記得揀花訂花，一味賴自己忙囉。不論你真忙定大頭蝦，今日想補鑊買花冧女友，花舖最後一劏肯定又係貴到飛起。贊助我哋花朿嘅RoseGarden，照顧埋《蘋果》讀者，三支新鮮絨玫瑰（啡腳少刺），再搭尤加莉等，大紮到連男Model一手都拎唔晒，出街買起碼$300，《蘋果》讀者拎住本版即享$99優惠價，即買即走快靚正！不過鮮花數量有限，售完即止架。</p><p>地址：灣仔國泰88商場地下G32舖<br> 查詢：RoseGarden（82099668）<br> 網址： http://www.hkrosegarden.com </p></body></html>