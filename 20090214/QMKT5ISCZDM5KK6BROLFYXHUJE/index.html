<html><header><meta charset="utf-8"><title>送一間花店做情人節禮物<br>半生積蓄圓女友心願</title></header><body><h1>送一間花店做情人節禮物<br>半生積蓄圓女友心願</h1><p>【本報訊】為了在情人節打動另一半，一個豪氣的男人向愛侶獻上整間花店。謙稱不懂浪漫為何物的情聖Stanley，用半生積蓄35萬元買了一間花店，送給拍拖七年的女友Kennis，圓她做花店老闆的心願。Stanley說：「呢份係我一生人最豪嘅禮物，為咗佢開心，我在所不計。」　記者：張文傑、蔡元貴</p><p>此Stanley並非姓何的富豪，只是一名主管級的打工仔；工作穩定，又未有被不良手法誤導致投資失利，多年來總算累積了一點積蓄。他不富但夠豪，一個月前，Stanley用盡積蓄35萬元，在尖沙嘴頂了一間花店，送給女友做情人節禮物，博紅顏一笑。<br> 「呢份係我一生人最豪嘅禮物，為咗佢（Kennis）開心，我在所不計。」Stanley未曾送過花給Kennis，以往大時大節，大多是親自下廚與女友共晉晚餐。Kennis可以證明這一點：「我記得佢06年聖誕，送咗一孖膶腸畀我，用來煮飯畀我食，佢份人唔係幾識浪漫。」</p><p>「啱佢興趣又有錢賺」</p><p>Stanley自言不懂情趣，送花店給女友，是基於非常務實的心思：「我想趁住家陣時勢唔好，執件筍貨，送車冇用，搵唔到錢，送間舖就唔同，啱佢（Kennis）興趣，又有錢賺。」Kennis是專業插花師，本身與拍檔在中環合資經營花店，但獨資開花舖，是她多年心願。<br> 好夢成真，Kennis卻說：「唉！多咗間花店，做得我好辛苦。」但內斂的態度掩飾不住甜蜜的情懷，Kennis一邊呻忙，一邊與記者分享與Stanely物色新店的美好回憶。她早在去年底向男友透露獨資開店的心願，Stanley上網搜尋頂讓廣告，又陪她親自睇舖。</p><p>「七年來最好嘅禮物」</p><p>今年1月，Kennis看中了尖沙嘴一間承讓的樓上花店，奈何資金不足。Stanley卻秘密行動，暗暗與店東達成交易，一切辦妥，才告知女友。Kennis說：「好感動，我上到去一睇，吓？間舖真係我㗎，好似發緊夢咁。」港男浪漫起來，真是石破天驚。<br> 「呢份係拍拖七年來，我收到最好嘅禮物。」Kennis甜甜的說，新店開業之後，她隨即請人接單，不足一個月就接了過百張定單，今日情人節也要拚命工作，Stanley也幫手包裝鮮花，估計到了傍晚兩人才有空好好慶祝美景良辰。</p><p>「承諾唔會有第二個」</p><p>典範港男到底有何特徵？Kennis說，Stanley是個零脾氣的人，凡事都能遷就她。能教好男人死心塌地的Kennis又如何？Stanley說：「佢份人好細心，仲好有冒險精神。」<br> 情花開，開燦爛。Kennis與Stanley剛剛30出頭，暫時未有結婚計劃，但Stanely有句愛的宣言，要全港讀者作個見證：「我承諾，Kennis係我最後一個女友，唔會有第二個。」</p></body></html>