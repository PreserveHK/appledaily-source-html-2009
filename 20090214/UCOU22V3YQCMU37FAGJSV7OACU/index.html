<html><header><meta charset="utf-8"><title>裁員陸續來 - 左丁山</title></header><body><h1>裁員陸續來 - 左丁山</h1><p>保險界元老K叔請一班老友食午飯，是日適值亞視裁員二百零七人，自然成為第一個飯局話題。K叔話時勢唔好，企業裁員實在無可奈何，只望經濟快啲好轉而已。但退休賓架B立即話：「怕好難咯，我認為，嗱，記住，係我講嘅，今年銀行界會大裁員，現在仲未開始。」點解講得咁權威呢？皆因賓架B參加咗一個「退休之友」會，會員全部係銀行退休員工，對各銀行嘅動態，憑各人網絡，都知道一個大概，今年銀行經營困難，因受雷曼事件打擊，理財部門賣產品幾乎停擺，乜都唔敢賣，收益大幅度下降，而理財部門當然出現大量閒置人手，話回歸基本（backtobasics）喎，點回歸呀，唔係咁易！賓架B話：「蔣震老先生咁老經驗，都話六十年來未見咁差嘅環境，佢間震雄一張訂單都冇，工人要放假一個月。你話嘞，工業界、出口界點會好呀，銀行點敢借錢出去呀。」<br> 賓架B啲退休金收收埋埋，乜都唔買，但儲藏多年之股票大幅減值，未免肉痛，佢太太仲買咗雷曼迷債㖭，冇仇報。賓架B話佢有唔少退休工友買咗雷曼迷債，曾經有三四年收息收得十分高興，點諗到雷曼竟然會破產呀，𠵱家個個感到十分無奈，佢哋成班人曾在銀行打工，唔敢出嚟見記者宣稱自己係無知投資者嘅啫！賓架B大嘆一間曾經聲譽卓著，具一百五十餘年歷史，信貸評級甚高嘅投資銀行竟會破產倒閉，實在係意料所不及，唯有嘆倒霉。<br> K叔聽到，加一句：「買電話公司股票等退休，夠諗唔到會蝕到死咗啦，你話李小超點搞！」外匯G立即話：「K叔，AIG資格老唔老呀？有冇一位李小超呀！昨晚股價收九十幾仙，低於一美元，隨時會除牌，以八十美元至四十美元一股買入者，有唔少香港保險界人物，蝕到渣都冇，鬧邊個？」K叔為之苦笑。世界變咯，各行各業不斷改革，改朝換代，買股票唔能夠講老牌，講百年老店，而係要睇清楚二十一世紀新形勢，隨時轉換手上股票，勿與股票談戀愛。&#13;</p></body></html>