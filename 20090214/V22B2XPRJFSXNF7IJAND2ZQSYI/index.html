<html><header><meta charset="utf-8"><title>隔牆有耳：曾憲梓嘜頭升天 - 李八方</title></header><body><h1>隔牆有耳：曾憲梓嘜頭升天 - 李八方</h1><p>前人大常委曾憲梓淡出政壇，噚日請記者到佢豪宅午宴暢談政事，主動批評民主派，指呢班人成日鬧人，卻冇建議，得個鬧字冇鬼用。金融海嘯下富豪身家大縮水，曾憲梓話自己「窮到怕」，所以一直唔炒股怕蝕錢，亦禁止仔女炒股票，遑論買accumulator。<br> 避過一劫，曾憲梓繼續唱好香港，話香港係福地，世間難求，只要大家有信心就捱得過難關。75歲嘅曾憲梓有游早水習慣，現時健康良好，舊年好多人批評佢坐輪椅傳聖火，佢話自己係申辦奧運會委員，做火炬手實至名歸，其他人批評一笑置之。<br> 被稱為領呔大王，佢家中最少有兩條傳家之寶，一條係印有毛澤東肖像嘅領呔，另一條有佢自己嘜頭，佢話呢兩條呔都曾與神七上太空，能夠同毛主席一齊升天，相信世間無出其右。</p></body></html>