<html><header><meta charset="utf-8"><title>黑莓8900　寫我情深</title></header><body><h1>黑莓8900　寫我情深</h1><p>劉華多年前都係憑《情深的一句》冧掂全港女Fans！現代人若再利用書信來表白，未免太形式化，今日情人節不如嘗試用手機SendSMS或E-mail，可能仲有新意！黑莓（BlackBerry）喺呢方面都幾拿手，新作8900藉QWERTY結合輕巧元素，令書寫更便捷，再搭配地圖搜尋功能，預先搵定餐廳，咁有誠意仲唔冧死！<br><br>記者：陳國輝<br>攝影：陳盛臣&#13;</p><p>寫情詩唔學韋小寶</p><p>8900自稱旗下最輕同最薄QWERTY手機，重110g、厚13.5mm，你話真係好輕咩？又未算，但玩過實物，感覺上幾似諾記部E71，尤其包住機殼嗰條銀邊，金屬感重兼具流線型，似專為男性而設，加埋隨機附送全黑真皮機套，仲唔驚個芒咁容易刮花！<br> 斷估呢個世界除咗韋小寶係唔識字而不斷媾到女外，好難再搵到第二個！所以大家唔好發夢喇，不如睇多啲書或者上網，Bookmark情詩Sample，再利用8900的QWERTY盤鍵，Send番首莎士比亞金句𠱁吓另一半；傳統啲，可用內置6款中文輸入法，寫句徐志摩經典，話唔定對方覺得你好有內涵呢！&#13;</p><p>睇Map訂位撐枱腳
</p><p>情深說話固然緊要，但一個燭光晚餐靚環境更加唔少得！唔知去邊度搵？唔知搵邊間餐廳？查實8900已經內置咗GPS功能，只要打開BlackBerryMaps，你就可以搜索出食肆位置，然後佢會再提供路線指引，無論你自己揸車又好，搭的士都好，一切都已為你準備就緒。不過咁，8900唔支援3G制式，使用地圖功能或上網嗰陣可能撈得無咁快，若果行Wi-Fi，情況當然唔會咁。
</p><p>BodySnap</p><p>Profile</p><p>制式：GSM四頻<br> 體積：109×60×13.5mm<br> 重量：110g<br> 屏幕：2.4"HVGA+LCD<br> 通話時間：330分鐘<br> 備用時間：348小時<br> 主要功能：320萬像素相機、自動對焦、影像穩定、EDGE、Wi-Fi、GPS、Messenger、Facebook、支援16GBmicroSD<br> 查詢：3香港（36902266）</p></body></html>