<html><header><meta charset="utf-8"><title>一周兩件：威華達博個Double - 錢雋</title></header><body><h1>一周兩件：威華達博個Double - 錢雋</h1><p>威華達（622）秤P/B，係市場裏面最平嘅電力股，旗下聯營又係超筍貨式，博個Double。威華達NAV0.81元，現價（0.117元）折讓高達85%，P/B講緊得0.15倍。場內電力股，華潤電力（836）P/B高達2.3倍、華能（902）及大唐發電（991）都係1.4倍。1倍P/B樓下嘅，有華電國際（1071，0.7倍）及中國電力（2380，0.5倍）。論P/B，威華達最抵。<br> 又威華達揸住聯營港華燃氣（1083）27%，齋計威華達所佔港華市值，講緊7.8億銀，已經超過威華達本身市值5.6億銀，威華達真係殘到痹。再講，聯營港華嘅大股東，又係四叔系嘅煤氣（003），聯營有超級大孖沙支持，兼發展祖國龐大嘅天然氣相關業務，聯營業務蒸蒸日上，威華達家底都水漲船高。<br> 威華達求其翻一番，見0.234元，P/B仲係講緊得0.28倍，未有耐追到上邊電力股嘅平均P/B1.2倍。</p><p>　</p><p>勵晶折讓大殘到爆</p><p>勵晶太平洋（575）最新NAV約莫0.80元，股價1年插足80%，現價（0.129元）折讓高達83.8%，殘到爆。又勵晶去年6月底，現金7.44億銀，連少數股東貸款在內嘅總借貸，不過5064萬銀，手頭淨現金高達6.9億銀。<br> 計計數，勵晶每股淨現金都講緊0.177元，已經高過現價。嚟轉短打，博勵晶上番每股淨現金值，現價潛在回報率37%，NAV折讓78%，仲係高到無倫。<br> 錢雋</p></body></html>