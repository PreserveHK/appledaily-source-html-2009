<html><header><meta charset="utf-8"><title>中環在線：米蘭站老闆要樓唔要錢 - 李華華</title></header><body><h1>中環在線：米蘭站老闆要樓唔要錢 - 李華華</h1><p>二手名牌手袋店米蘭站老闆姚君達，近日突然動用2600萬，買咗自己一直租開嘅何文田京士柏山住宅單位，仲要高過銀行估價成600萬銀。華華好想知點解姚老闆夠膽，喺呢個時勢以高市價租轉買。<br> 姚老闆話間屋已經租咗6年，自己一路住開，點知呢排有個神秘買家出價2600萬，同業主講想買咗個單位，話嗰度風水利佢喎。業主就同姚老闆講，做生不如做熟，如果佢都出得起2600萬，就賣畀佢。<br> 雖然銀行估過價之後，話個單位只係值2000萬左右，但姚老闆覺得住開有感情，決定扑槌！之後，個神秘買家依然死心不息，向姚老闆求售，仲追價到2900萬。不過姚老闆認為千金難買心頭好，無論幾高價，都堅持唔肯割愛。</p></body></html>