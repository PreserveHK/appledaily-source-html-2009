<html><header><meta charset="utf-8"><title>踩3吋高踭鞋扭腰撐場<br>凸肚Kelly感激麟李教生仔招</title></header><body><h1>踩3吋高踭鞋扭腰撐場<br>凸肚Kelly感激麟李教生仔招</h1><p>剛宣佈有3個月身孕的陳慧琳（Kelly），前晚現身紅館擔任「左麟右李」演唱會尾場嘉賓。一向以靚為上的Kelly繼續以低胸露肩裝，襯以牛仔褲及3吋高踭鞋上台唱歌，輕擺腰肢全無避忌，反而在旁的譚詠麟（阿倫）和李克勤則全程如左右護法傍實Kelly，阿倫更出言若誰人拉扯她便打手，比準媽咪更肉緊。</p><p>合共12場的「左麟右李」演唱會前晚在紅館舉行最後一場，大批圈中人如曾志偉、湯盈盈、溫柳媚、洪欣、林建名及財政司司長曾俊華等捧場，其中剛宣佈懷有3個月身孕的陳慧琳現身捧場兼做嘉賓。</p><p>「只係有少少肚」</p><p>一向以靚以型為上的Kelly依舊穿上低胸露肩衫配四個骨牛仔褲，再穿上3吋高踭鞋由中間舞台升上來，艷光四射。阿倫甫見Kelly即說：「唔好掹佢，唔係就打手。」反而Kelly全無避忌不時輕擺腰肢，她輕鬆地說：「唔使驚，肚都未出嚟，只係有少少。紅館未裝修前我開演唱會，克勤嚟做我嘉賓，教我倒掛金鈎。」克勤聞言即表示是阿倫教他的，Kelly笑言要稱呼兩人為師父及師兄，克勤說：「阿倫公開啲招數啦，你點石成金喎。」<br> 阿倫笑說：「我有好多招數，我就教Edmond（梁漢文）凌空抽射，再教你後排攻擊。」Kelly一頭霧水表示未聽過，克勤則抵死地說：「佢話佢冇做呢個。」阿倫續說：「冇所謂，只要誠心啲拜神，拜四面佛拜四角咁，都係唔好講，尷尬，當事人喺度！」<br> 阿倫拿福袋給Kelly去觀眾席收利是，他再次叫觀眾不要拉扯Kelly，她便急步行到觀眾前唱歌𢭃利是，阿倫和克勤即如左右護法傍住她，上落樓梯都扶實她，克勤又小心翼翼地叫Kelly：「唔好跑，急步行好啦。」還有兩位保安貼身護駕，認真大陣仗。</p><p>樂樂為盈盈甩嘴</p><p>另外，錢嘉樂繼續上場和麟李講棟篤笑，但不知是否緋聞女友湯盈盈在場，錢嘉樂表現緊張頻甩嘴，阿倫說：「你見到乜咁心神恍惚？你話最後一場會講盈盈樂樂。」錢嘉樂說：「我答應咗陳經理（陳志雲）喺『焗飯』先講。」完場時，阿倫和克勤均感動至眼濕濕。<br> 採訪：王連連<br> 攝影：陳順禎</p></body></html>