<html><header><meta charset="utf-8"><title>金手指：送花店？靠害呀！ - 孫柏文</title></header><body><h1>金手指：送花店？靠害呀！ - 孫柏文</h1><p>情人節，孫柏文去咗個朋友搞嘅「單身者」聚會。雖然話係情人節節目，點知去到先發覺係德國啤酒節，成場香腸。留咗陣，極冇癮，走。<br> 返到屋企，就執起報紙睇。頭條話有位仁兄，用30萬「買」咗間花店「送」畀自己條女。咁報紙就講到唔知幾浪漫，簡直係好港男嘅樣辦。</p><p>仲有好多手尾跟</p><p>唉，如果咁簡單就好。<br> 首先，故事起源係個女仔想頂咗間花店，不過唔夠錢，即係融資有問題。其實金融機構唔肯放錢，會好直接咁同你講：「前景唔明朗，唔好搞生意！」為咗佢好。<br> 點知，男朋友就背住條女，自己頂咗間花店。講真，條女想開花店係因為佢係花店呢行嘅人，對行業非常清楚。男朋友突然出30萬，究竟有冇俾人呃？有冇畀多咗？<br> 我都好想知，究竟間花店現有嘅租約係點，幾錢個月又有幾長約。啲員工嘅薪俸架構又係點？一旦要裁員、減薪，會否令14號歌頌你嘅記者，掉轉槍頭鬧爆你？同鮮花嘅供應商又有冇合約？甚至有冇諗過畀客嘅數期，會唔會俾人走數？<br> 叫得做「頂」，等於要承擔間舖所有資產、負債、承諾。今時今日，如果你肯幫啲供唔起嘅車主，頂咗個汽車貸款，個車主分分鐘送車兼貼錢畀你。<br> 不過，可能就係呢啲憂慮，令呢份禮物更浪漫。送花，好快就凋謝，不過就係男人都知道送嘅嘢越快閃逝、冇用、冇邏輯、勁高成本，女人就越覺得浪漫。今次唔送花，送花店勁浪漫。</p><p>越唔實際越浪漫</p><p>好彩條女唔係金融業，如果係嘅話，再過6個月，用30萬唔好話頂間花店返嚟，到時成間花旗銀行頂返嚟做都得啦！<br> 孫柏文<br>  http://phatdat.blogspot.com </p></body></html>