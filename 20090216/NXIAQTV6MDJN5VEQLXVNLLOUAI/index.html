<html><header><meta charset="utf-8"><title>股路縱橫：港建趁低吸短線目標升4成 - 郭兆誠</title></header><body><h1>股路縱橫：港建趁低吸短線目標升4成 - 郭兆誠</h1><p>內地股市上周氣勢如虹，但港股未有受惠，恒指全周下跌100點，H指亦跌129點。恒指暫時未能擺脫在13000至14000間窄幅上落之局，但A股已走出低谷，一定程度上應可對港股起到帶動作用，恒指短期表現可看高一線。<br> 早幾日提過，中資對A股信心已恢復，並料A股由低位反彈後，短期可以再升一成，事實已係最好證明，A股上周大升，仲係第一個股市成功收復海嘯後失地。中資睇好A股，對港股亦有新部署，開始逐步入市，買入對象大部份係中資股，當越來越多人加入吸納行列，大市就會破位而上，升勢轉急。<br> 金融海嘯衝擊下，各國經濟急劇下滑，企業盈利亦倒退，甚至虧損，但大跌市後，股價已跌到殘晒，所以，當公司一如預期發出盈警後，股價非但唔跌，反而因壞消息已出籠而反覆造番好。香港建設（190）股價在盈警後就恢復強勢，成交大增，呢類跌得過份嘅實力股，一旦反彈，只要回升上較為合理水平，升幅已可好可觀。</p><p>手持現金40億</p><p>港建07年中歷史高價3.80元，08年10月跌到0.27元，大跌逾9成。去年第3季，港建股價仍企於1.30元水平，豈料短短個多月就大跌8成，實在跌得過份。去年12月跟市反彈，曾高見0.74元，後因盈警而回落到0.42元，現時又回升上0.54元水平整固，10日線（0.48元）本周會升越20日線（0.49元），出現更強入貨訊號，短線可以0.74元為目標，升幅約4成，中線可回升到1.30元的徘徊區水平。<br> 港建主力做內地房地產同環保能源，呢兩瓣業務，都係中央振興經濟政策中的主要目標，未來幾年會大大受惠。港建成功在大旺市時鞏固實力，現時手頭現金有40億元，有利集團在市況低潮時「擇肥而噬」。<br> 港建係基金股，兩大基金股東Cerberus同Penta分別持有17.9%與16.2%股權，年多前「披成」時以2.05元接貨，連同大股東黃氏家族持股38.3%，3個Party已揸咗72.4%，加上其他基金持股，街外流通貨源應在一至兩成之間，只要基金一發力，股價好易飛升。<br> 郭兆誠</p></body></html>