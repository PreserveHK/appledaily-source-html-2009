<html><header><meta charset="utf-8"><title>轆Book：戰男三白</title></header><body><h1>轆Book：戰男三白</h1><p>偶然機會下，一次過識到三代GT-R車主，車種相隔10年，但每一代仍然精采，完全無Out感覺。初見面，三個大男人有講有笑Friend到爆，我衰格唔抵得，正所謂文無第一、武無第二，個別拉開佢哋做訪問，講出愛驅獨到之處，企圖再引佢哋數出其他型號嘅不是，Skyline啫，唔係Skywalker，Darkside應該好易出現。<br><br>記者：徐影龍<br>攝影：譚盈傑</p><p>三代Skyline大集合</p><p>今次Meeting難得之處，不但集齊R33、R34同R35三代GT-R，仲要係全白色車身，喺街遇到佢哋，三隻「四眼仔」拍住行，相信無乜人敢埋身，最多遠遠欣賞着GT-R嘅經典四圓尾燈揚長而去，我揸住架1.8L開篷車仔，影相初期真係追到氣咳，只聽到超重低音嘅轟轟引擎聲，接着一輪放氣嘩佬係咁響，跟住就連尾燈都見唔到，要到集合點再嚟過。咁勁呀？等你哋鬼打鬼，一於睇吓邊個撐自己愛驅最落力。</p><p>R33：貪佢夠斯文</p><p>「以前我揸MX-5，得兩個位，卒之外母開口詐晒型，老婆即時下令要換四門房車。我梗唔甘心啦，揀嚟揀去，好彩俾我喺千禧年搵到架GT-RR33，係Skyline變款前最後一架四門車，香港已經好少有，雖然改裝費接近20萬，不過有相熟折扣同Sponsor，最後埋單大概只用咗8、9萬去改，我已經好滿意，而且無R34咁惡咁霸道，又唔似R35咁一股蠻力，R33就辣得嚟仍然好斯文，啱晒我呢類有家室嘅男人，最後順利過埋老婆同外母嗰關，雙贏啦！」
</p><p>NissanSkylineR33</p><p>00年出牌/2,596c.c./400匹以上/5速手波</p><p>R34：玩到做埋代理</p><p>「R32唔夠定，R33又唔夠彎，R35就唔講喇，怪物嚟嘅，有錢就買到，我呢架R34就唔同，多多錢都唔會賣，絕對係無價寶。事緣我喺加拿大讀書時揸BMWM3，返香港做嘢四圍問人買咩車好，成班豬朋狗友推我買GT-RR34，初時揸無乜Feel，覺得副偈有雜聲，開始學人整車兼玩埋改裝，點知噩夢開始；一玩就用專屬改裝品牌Nismo件，Turbo、Cam、避震全部換過三次以上，一堆Carbon碳纖又靚又Fit，就算比其他改裝件貴一截，但都物有所值，我實在太愛Nismo喇，最後我花咗四年時間冧掂㗎仔，攞咗香港代理返嚟做。」</p><p>NissanSkylineR34</p><p>01年出牌/2,568c.c./450匹以上/6速手波</p><p>R35：快得滯！</p><p>「我本身都有R32同R34，但揸過R35後，其他已經好少揸，始終R35集最高科技於一身，揸同坐都好舒服。我架R35係首批到港嘅車，106萬唔算貴，雖然成480匹已經好誇張，不過玩得GT-R，唔改點對得住自己？豪花近10萬，改咗套HKS570kit落去，將馬力谷到570匹以上，以及裝EVC加大個Boost，莫講話Mine's改版，就算將近推出嘅Spec-V版，統統都要行埋一邊！架車實在太快，跑直路深不見底，不過轉彎時Brake同平衡性追唔到，要浪費好多Power嚟入彎，可惜。性能已改無可改，索性轉玩Outlook，全套ZELE碳纖包圍花費3萬幾，另外SSR20"軨亦要成8千蚊一條。」</p><p>NissanGT-RR35</p><p>08年出牌/3,800c.c./570匹以上/6速半自動波</p></body></html>