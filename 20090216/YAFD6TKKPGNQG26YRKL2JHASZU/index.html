<html><header><meta charset="utf-8"><title>內銀可看好 - 左丁山</title></header><body><h1>內銀可看好 - 左丁山</h1><p>賓架Ｐ話左丁山喺星期六講銀行難做，佢只同意一半，以佢一手經驗，銀行如果只有香港業務的，確實辛苦之極，但如果在內地有分行網絡嘅，第一季生意多到唔憂做，因為內地現在是lenders'market，銀行話晒事，求借錢之公司多到數唔晒。中央政策係放寬信貸，不再設限，一啲地方省市甚至有獎勵金，譬如武漢市政府就會銀行發放貸款獎金，十分新奇。<br> 咦，咁樣放寬法，會唔會埋下壞賬地雷呀？賓架Ｐ話：「各師各法啦，央行只出政策，即係放寬，放寬又放寬，但放款細節與風險就由銀行自己訂定。於是銀行可以話明要貸款要有百分百抵押品，利息可以提高，有時甚至有獎金可收，你話好唔好做？」好到極啦，聽佢咁講，左丁山估計一啲內地銀行、香港銀行而有內地網絡嘅，第一季業務可能相當唔錯，滙豐唔好睇得太淡，滙豐最令人憂慮嘅就係北美與歐洲業務唔知仲有幾多撇賬，要待三月二日宣佈業績後先至有顯示，目前「趁低吸納」就係買大細，假如到時滙豐宣佈嘅撇賬不如想像咁差，股價必然大幅反彈，但如果萬一……，咁就食瀉藥咯。<br> 賓架Ｐ警告左丁山唔好唱得太淡，佢認為各國政府紛紛救市，銀碼單位以萬億計，必然導致貨幣供應大增，刺激通脹，帶動復甦，佢話經濟專家劉遵義教授上個月在「志同會」（銀行家嘅聯誼會）演講，都講到天唔會塌下來，叫大家唔好咁悲觀啦。<br> 不過賓架Ｐ就話香港之隱憂就係「內亂」，自亂陣腳。有何例子，佢不肯多言，只係話延長董事禁售期之爭議就認真麻煩！哦，佢身為董事，當然反對港交所呢項條款，佢哋並非後知後覺，而係在諮詢期之時，已經發表意見反對，只係港交所上市委員會好奇怪，不聽反對意見（多數），只聽贊成意見（少數），咁就話諮詢咗，實施延長董事禁售期，令佢莫名其妙。《金融時報》話香港大亨（tycoons）干預，有損國際金融中心聲譽，其實攞嚟講，倫敦金融城自金融海嘯後，已風光不再，銀行醜事接二連三，要由納稅人挽救，先至係真正損害倫敦國際金融中心聲譽，洋記者之言無理據支持，不可輕信。</p></body></html>