<html><header><meta charset="utf-8"><title>愈老愈可愛 - 左丁山</title></header><body><h1>愈老愈可愛 - 左丁山</h1><p>到跑馬地董事廂房跑夜馬，主人家介紹識咗六位外籍人士，交談之下，先知道幾位都係老香港，居港十年八年至三四十年不等，Ｚ女士啲廣東話十分純正，Ｍ女士更係食家、葡萄酒鑑賞家。問Ｍ女士對邊間餐廳最有印象，佢反問：「邊一種菜？」咦，行家噃，於是話西餐，點知佢話：「我只對中菜有興趣，西餐麻麻哋啫！」於是不假思索，提起香港之三星中菜廳，唉吔，呢幾位洋人個個搖頭，齊聲講：「除咗價錢夠高之外，無甚足觀！」咁講法，米芝蓮之「評判食家」嘅口味可能同香港洋人唔多一樣，當然與我哋本地人更加唔同。<br> 馬場應酬場合，講飲講食講電影多過講馬，但唔知邊位先生帶來一張貼士紙，係某大外商股票經紀行某經紀提供嘅，呢位仁兄大概以電腦分析股票走勢之餘，還有時間分析賽馬，每次提供電腦貼士，今勻第一場就中咗「大喜訊」、「永利多」呢條Ｑ，大家收錢，好不高興，但接下來就唔掂嘞，可見電腦分析賽馬亦平常，未必勝於人腦。<br> 在座女士講電影，講講吓講到男明星，有人鍾意李察基爾、畢彼特、湯告魯斯，皆標準英俊男士，資深經紀Ｍ就話喜歡李馬榮與占士高賓，話呢兩位先至係男子漢喎。左丁山埋頭刨馬，本來冇乜意見，但失驚無神俾女主人問起：「你又鍾意邊位？」左丁山衝口而出：「辛康納利！」女主人要埋理由，於是左丁山話：「辛康納利愈老愈有型，佢初期做占士邦，狡猾兼狠心，但冇乜演技，其後唔做占士邦，四十年來做過好多唔同角色，演技有進冇退，光芒四射，即使做配角，都好睇過主角。」Ｌ太話好同意，讚嘆呢位蘇格蘭男士有如陳年靚酒，愈老愈醇，直情係男士與女士嘅偶像。<br> 老明星如非有價值，LV點會搵佢賣廣告吖，香港電影對老人家不重視，總係喜歡年青靚仔，不過香港已冇乜後進影帝，講嚟講去，仍然係周潤發、梁朝偉、周星馳，連梁家輝都好似失蹤咗。呢幾位已經四十幾五十零歲嘞啩，發哥與偉仔大有資格成為香港辛康納利。<br> （更正：上星期五講及淡馬錫新CEOChipGoodyear係前BHP行政總裁，唔係前RioTinto總裁，佢係美國人，唔係澳洲人，多謝雪梨讀者來電郵提醒。）</p></body></html>