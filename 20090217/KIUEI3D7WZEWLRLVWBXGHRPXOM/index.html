<html><header><meta charset="utf-8"><title>《街霸IV》入手攻略　喪練9男女</title></header><body><h1>《街霸IV》入手攻略　喪練9男女</h1><p>《街霸IV》初喺機舖出現，索價$10鋪，搞到個個打得穩陣又保守，波昇拉打乜都有，咁貴一鋪，我都唔博啦。半年後今日，PS3、XB360家用版雙雙上陣，免費上網任挑兼有練習模式，新系統SA、SC同UC終於發揚光大，角色更由基本16人加至25人（多咗9個新角色），CAPCOM仲講明日後大把嘢Download，呢三百幾蚊，抵畀！<br><br>文：殺意隆</p><p>聲畫、安裝有驚喜</p><p>今次測試版本為PS3，按CAPCOM上次《DevilMayCry4》功力，兩大家用版本分別應該唔大，同樣支援硬碟安裝，據網友報料，XB360有否安裝，Loading時間一樣約5秒，而PS3版相差較大，齋讀碟需13秒，花10分鐘安裝2GBData後，Loading跟XB360一樣約5秒，可算係PS3玩家必做Option。<br> 一入碟，先網上更新Ver1.01，幾MB檔案唔使15秒就搞掂。正式開波，感覺同街機一樣爽快，大部份對白、劇情都可按StartSkip過，最正係每名角色都有專用Openning同Ending，全動畫製作，為玩家緩和番不少緊張氣氛。出招動作主觀地覺得比街機版有更大寬容度，大堆國民連技（跳踢＞下鏟＞出波）都幾得心應手，加上家中接駁擴音機關係，聲音表現比街機更優秀，UC技拳拳到肉嘅重低音、SA破防嘅清脆爆玻璃聲、以及背景狗吠、小朋友嘻哈聲等，均變得相當環迴立體，可以話係史上聲畫享受最佳嘅格鬥Game。<br> 至於Online對戰，XB360跟往常一樣地穩定，而PS3版則相當有驚喜，只要對方連線質素達4格（最高5格），整個對戰過程都唔會出現半點Lag機情況，就算語音交談埋都唔窒，最可惜只容許1VS1開房打，不及《SFIIHDRemix》般，設6人輪戰及觀戰，希望下次更新可改善睇齊吧。</p><p>必睇！最快攞新人方法</p><p>準備就緒，相信好多人同我一樣，唔急住上網挑機，首要目標先集齊25位角色，悶就玩埋連技挑戰模式同TimeAttack等，儲衫兼儲獎盃。想極速儲齊25人，大可將難度調低至Easiest、戰鬥回數校至1Round，記住將ArcadeRequest關掉，免得打街機模式時不斷有人挑機，阻住爆機。實地試過，將全部角色打爆一次，只需兩晚就儲齊隱藏人物，雖然換人爆機都攞到隱藏角色，不過就儲唔齊OP同ED，都係乖乖哋每次用同一人爆機吧。<br> 街霸Fans恨到流口水嘅換裝系統，雖然家用版終於回歸，不過並非靠挑機儲分嚟換，而係像《小小大星球》般，上PSN或Live度買Package，首波「豪腕Pack」已供下載，PSN索價400日圓（約港幣$32），包括E.Honda、蘇聯佬等5名肥佬新裝，連臉部表情都換埋，嚟緊仲有「美女Pack」、「昇龍Pack」等，睇完相片真係幾吸引，不過大家不妨忍一忍，稍後會有集齊全部換裝Pack嘅套餐，售價只係2/3，約一嚿水港紙就買齊。</p><p>新人新連技<br>春日野櫻</p><p>難度：★★★☆☆<br> 出現方法：以Ryu爆機<br> 威力：★★★★★<br> ＊蹲下輕拳＞蹲下重拳＞輕春風腳＞站立輕腳＞EX春風腳＞UC春爛漫</p><p>Rose</p><p>難度：★★☆☆☆<br> 出現方法：以司令爆機<br> 威力：★★★☆☆<br> ＊近距離站立重拳＞<br> 重SoulReflect＞<br> 重SCAuraSoulSpark</p><p>火引彈</p><p>難度：★★☆☆☆<br> 出現方法：以春日野櫻爆機<br> 威力：★★★★☆<br> ＊近距離站立重拳＞我道拳＞挑撥傳說＞UC疾走無賴拳</p><p>Seth</p><p>難度：★★☆☆☆<br> 出現方法：全角色爆機<br> 威力：★★★☆☆<br> ＊輕昇龍拳＞鷹爪腳Ｘ3＞天魔空刃腳</p><p>Cammy</p><p>難度：★★★★★<br> 出現方法：以C.Viper爆機<br> 威力：★★★★★<br> ＊近距離站立重拳＞<br> 重SplarlArrow＞EXSA＞<br> 前Dash＞近距離站立輕拳＞<br> 近距離站立重拳＞<br> CannonSpile＞EXSA＞<br> UCGyroDriveSmasher</p><p>剛拳</p><p>難度：★★★☆☆<br> 出現方法：先以豪鬼爆機，再用任何已爆機角色不接關再爆一次，過程中需以UC2次、SC3次、Perfect1次過關<br> 威力：★★★★★<br> ＊近距離站立重拳＞<br> EX閃空剛衝波＞EXSA＞前Dash＞UC真．昇龍拳</p><p>Profile<br></p><p>遊戲類型：2D格鬥<br> 遊玩人數：1-2人（支援Online）<br> 對應機種：PS3、XB360<br> 開發商：CAPCOM<br> 售價：$388<br> (c)CAPCOMU.S.A.,INC.2008,2009ALLRIGHTSRESERVED.</p><p>《街霸IV》網上高手教路</p><p>想極速躋身《街霸IV》高手行列，嫌睇完今日報紙介紹都未夠喉？咁你就要馬上登入網上版《數碼達人》，裏面由淺入深，由初入門連技，以至高手教路，點連SavingAttack及UltraCombo都有詳細介紹，而且仲係全Video版，活動教學！當然更加易睇易明啦！</p><p>網址： http://av.appledaily.com 
</p></body></html>