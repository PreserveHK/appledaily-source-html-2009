<html><header><meta charset="utf-8"><title>軟硬淑女加辣</title></header><body><h1>軟硬淑女加辣</h1><p>又係GT-R？錯晒！睇埋側面，真身曝光，係Fairlady至真。裝上日本設計加自家元素嘅包圍，氣質斯文嘅舊版Fairlady即時扮足勁辣師弟GT-R。所以話，凡事都要睇真先好下判斷，就好似呢日以辣妹形象出現嘅吳亭欣（Lulu），自言心儀型仔辣跑，仲不時車手上身，不過原來係馬路鬼見愁。當然，扮GT-R嘅Fairlady就唔會得個樣，一樣辣得起。<br><br>記者：黎頌詩<br>攝影：陳陶鈞</p><p>剛拿了08MSCMotorsportsChallenge年度總冠軍嘅改裝專家Wing指，用外國設計、再加上自己嘅變化，係近期改裝車嘅流行玩法。</p><p>潮玩變種辣車</p><p>見到十足「A貨版GT-R」嘅淑女Fairlady，Lulu即時好雀躍，「我以前都有玩改裝車……」查實，係俾人玩！「我喺美國係讀工程㗎，身邊同學都係男仔，佢哋硬要拎我部車去改，咪改囉！」改成點？Lulu竟然係無乜意見，辣妹Look嘅佢呢點絕對平易近人。講番轉頭，呢兩部扮嘢Fairlady，就一定唔會平易近人！一臉GT-R惡樣，但原來呢套包圍已經喺三年前就出現，比GT-R仲要早面世，不過搞到咁似GT-R，原來係經過後期加工。兩部同時登場嘅Fairlady，一部軟篷、一部硬頂，同時換上相同包圍，但係各自有不同變化，負責設計嘅Wing指：「用外國嚟嘅包圍，再加自己嘅心思做出不同配搭，係𠵱家至潮玩法。」的確，雖然驟眼睇兩者巴辣格一致，但不同嘅顏色組合又可以做出自家特色，即係話，又多啲嘢可以玩！</p><p>無狠劈照噴血</p><p>戰車玩改裝，加辣係重點，所以除車頭賣相完全變調外，車尾一樣夠「嚇鬼」，例牌動作加尾翼、擾流，不過最搶都係嗰對口徑加大咗嘅雙出尾喉，夠晒力量感！車仔細細但就搭載3.5公升V6引擎嘅雙座位FairladyZ33，本來就係以辣見稱，啱晒Lulu「細細部，但要Powerful！」嘅DreamCar要求，諗住叫佢掟番轉，點知……「喺香港唔係好敢揸。」原來新車落地無耐，佢已經搞到座駕傷痕纍纍。自稱男仔頭嘅佢揸車其實都好「辣」，當年佢嘅教車師傅就已經嚇餐飽，「佢話我揸車似打遊戲機，係咁衝，不過完全唔睇路。」所以，為咗各位道路使用者嘅安全，今日，大家只係會睇到Lulu喺勁辣變種FairladyZ33司機位擺個噴血Pose，而唔係狠劈……</p><p>同一款包圍可以有唔同變化，開篷版（左）噴幼細白色外框，而硬頂版嘅原色部份較幼細。</p><p>開篷版（左）尾冚上只加一塊同色小翼，較其他改裝部份相對低調；硬頂版徹底辣爆，雙色尾翼誇張過人。</p><p>改裝清單</p><p>全車包圍：$35,000<br> 車頭射燈：$2,800<br> 碳纖側鏡：$4,800<br> 19吋合金胎軨：$3,800/1條<br> 20吋合金胎軨：$5,800/1條<br> 尾定風翼：$8,000起<br> 大口徑雙出尾喉：$12,000</p><p>改裝查詢：23628007（SPEC-RTuningFactory）</p><p>FairladyZ33規格</p><p>引擎：3,498c.c.V6DOHC<br> 馬力：280ps/6,200rpm<br> 扭力：37.0kgm/4,800rpm<br> 傳動：6前速手波或自動波</p></body></html>