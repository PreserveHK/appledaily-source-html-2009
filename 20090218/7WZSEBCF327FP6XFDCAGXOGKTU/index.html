<html><header><meta charset="utf-8"><title>馮仁昭四圍超：杜德偉兄弟親筆信伴母升天 - 馮仁昭</title></header><body><h1>馮仁昭四圍超：杜德偉兄弟親筆信伴母升天 - 馮仁昭</h1><p>中國歌后張露上月病逝，兩個乖仔杜德智同杜德偉日前幫亡母搞追思會，噚日杜德智、杜德偉同埋爸爸及親友，大約一點幾到灣仔律敦治醫院領取張露嘅遺體，準備往火化，之前佢哋先進行簡單嘅天主教儀式，大約20分鐘後，杜德智捧住亡母遺照步出，佢將遺照放喺靈車度就上另一架車，杜德偉就跟住上靈車陪同媽咪行完人生嘅最後一程路。</p><p>母盼兒成家立室</p><p>張露遺體運送到柴灣歌連臣角火葬場以天主教儀式火化，現場親友頸上都戴住十字架，杜德偉同杜德智神情落寞，扶住爸爸目送亡母火化，杜德智捧住亡母遺照，短短五分鐘儀式後，三父子鼻子一酸咁離場。<br> 由於杜德偉爸爸行動不便，佢全程由乖仔小心翼翼扶住，之後同親友到北角食解穢酒，杜德偉話：「準備咗媽咪生前好鍾意嘅銀包同埋戒指、耳環、眼鏡做陪葬品，仲有追思會當日來賓簽名同我哋親手寫嘅信，等大家分隔開都有一種聯繫。」骨灰一半會放喺搞追思會嘅善緣供奉，另一半就會運去上海。爸爸表現哀傷，杜德偉嘆息話：「爸爸好傷心，瞻仰遺容時有啲聽唔明神父講乜，我不斷望住爸爸，見佢百感交集。」講到亡母遺願，杜德偉話：「佢好希望我哋成家立室，呢方面已經有晒默契，媽咪離開咗我哋都冇遺憾，往後會抽多時間照顧爸爸。」</p></body></html>