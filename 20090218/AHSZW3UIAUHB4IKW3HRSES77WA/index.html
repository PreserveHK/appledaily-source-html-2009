<html><header><meta charset="utf-8"><title>中環在線：特朗普美賭場債主臨門 - 李華華</title></header><body><h1>中環在線：特朗普美賭場債主臨門 - 李華華</h1><p>人有三衰六旺，出名牙擦擦嘅美國地產大亨特朗普（DonaldTrump）可以話係流年不利，舊年底因涉嫌欠債大約3億港紙而惹官非，又被《商業周刊》選為08年全球13位最失敗嘅投資大亨，搞到佢老人家面懵懵。</p><p>同個女先「跳船」</p><p>最近，特朗普揸住28%股份嘅娛樂度假兼營賭場的公司，欠落債券持有人4.1億港紙嘅債息未畀，前後拖數已經有兩個幾月，債主等得唔耐煩，打算申請間公司破產保護。<br> 特朗普老馬有火，指摘呢班債主咁做，只會令間公司問題變得更嚴重；佢同個女伊萬卡（IvankaTrump）仲搶先一齊「跳船」辭任董事。咁結果係點？要留待美國時間禮拜二，先知有冇轉機。特朗普話，娛樂度假公司嘅資產佔佢身家唔夠1%，根本係濕濕碎，之但係，班債主係真金白銀攞錢出嚟買債券，都咪話唔慘呀！</p></body></html>