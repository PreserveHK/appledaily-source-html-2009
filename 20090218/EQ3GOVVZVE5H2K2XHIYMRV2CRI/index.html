<html><header><meta charset="utf-8"><title>DVD、BD影院大劈價　$2,000做皇帝</title></header><body><h1>DVD、BD影院大劈價　$2,000做皇帝</h1><p>呢個時勢，唔減唔買！唔係無錢使，係諗過度過先使，其實做人本來就應該係咁。既然遠遊消費今年唔使多諗，煲碟打機等家庭活動多咗，咁不如見周街影音產品劈價之際，裝修一下自己個皇帝位。旺角有樓上舖做減價，想做皇帝，$2,000已經可以。<br><br>記者︰陸俊雄<br>攝影︰譚盈傑<br>Model︰Yu@PureModels</p><p>PanasonicSC-PT465<br>DVD升線1080p</p><p>坊間一套5.1DVD家庭影院組合，價位大約在二千中水平上落，估唔到有地方竟然將部「行貨」PanasonicSC-PT465標價$1,980，二千唔使。部機總輸出功率為750W，內建DTS、DolbyDigital雙解碼器，及DolbyProLogicⅡ立體音源虛擬環繞解碼機能。更盞鬼係中間收埋個iPodDock，可以直插iPod連USB都唔使出動。前置落地柱形喇叭更可改裝成掛牆，算靈活適合香港居住環境。專業用家或會覺得唔夠玩，因為佢唔係Blu-ray播放機，係提升線數至1080p輸出，不過對初哥想上車，呢個入場費確係吸引。</p><p>PIONEERBDP-09FD半價買最強BD</p><p>唔好話只照顧普羅大眾，就介紹部過萬的Blu-ray機畀追求高質享受的玩家，講嘅係PIONEERBDP-09FD，行貨價大約在$38,000水平，但水貨竟激賣$14,800，相差頗遠，買兩部都仲得。部機支援7.1輸出，而最大特色係有兩組HDMI輸出，聲畫可分開處理。拆開機殼會睇到搭晒橋，音訊和視訊以上下倉分開處理，火牛亦在上層獨立隔開，大大減少磁場對下層轉盤的干擾。聽聞去貨量極快，隨時要排隊訂先有貨。<br> <br> 行貨價︰約$38,000<br> 水貨價︰$14,800</p><p>PIONEERBDP-95FD抵玩5.1BD</p><p>同樣係先鋒牌，要平的話就自然要退一步，可以揀部BDP-95FD藍光水機，支援5.1輸出。講真，玩到7.1又有幾人？5.1大家有偈傾得多。部機亦及不上09FD有兩組HDMI輸出咁多，只有一組。而可播放的影碟區碼與09FD一樣屬A區，係大陸、歐洲碟讀唔到，但正常香港有售的，例如中日韓美和香港都一定讀到。</p><p>PHILIPSBDP-7200初階入門BD
</p><p>呢部PHILIPSBlu-ray水機亦係抵玩作，支援5.1輸出，一組HDMI端子，最高解析度係1080p，而且係讀到全區碼影碟，實試過顏色層次表現幾豐富。</p><p>ONKYOTX-SR606黑魂7.1AMP</p><p>除Blu-ray機外，亦想介紹部擴音機。呢部7.1聲道擴音機亦係水機，佢同行機外形上最大分別係顏色，水係黑色，行係金色。4入1出嘅HDMI1.3a端子組合標準排列，更重要係新加入DTS-HDMA、DTS-HDHighResolutionAudio、DolbyTrueHD同DolbyDigitalPlus的音效解碼，完全針對Blu-ray玩家而設計。</p><p>售賣點</p><p>華仁影音（23983022）<br> 地址︰旺角花園街75至77號花園商業大廈4樓401至402室</p></body></html>