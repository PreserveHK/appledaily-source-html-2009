<html><header><meta charset="utf-8"><title>與前妻復合不惜抹黑舊愛<br>陶大宇明寸郭羨妮蕩花</title></header><body><h1>與前妻復合不惜抹黑舊愛<br>陶大宇明寸郭羨妮蕩花</h1><p>陶大宇前年傳因狐妮郭羨妮介入，而與太太黃慧寶（阿寶）結束17年感情，當時大宇將責任全數攬上身，處處維護狐妮，到頭來狐妮卻不認數，為保事業飛起男方。被撇的大宇驚覺還是糟糠好，昨日他出席無綫活動時，直認與前妻復合，提到舊愛郭羨妮近日被捲入電視台「蕩花」風暴，他更踩多腳說：「一啲都唔意外。」一招反轉豬肚，徹底與狐妮劃清界線。</p><p>陶大宇和郭羨妮的緋聞始於前年3月，傳二人因合演無綫劇集《學警出更》一吻撻着，最後搞到大宇和太太阿寶婚姻破裂。猶記得當時大宇拚命維護郭羨妮，懇請外界不要稱呼她作狐妮，心痛之情畢露。可惜傳大宇因郭羨妮離婚，郭羨妮卻難抵背負第三者之名，為了自保一腳伸開大宇，令他兩頭不到岸。<br> </p><p>毫不意外<br>「佢太多呢類新聞啦」</p><p>被郭羨妮狠飛的大宇痛定思痛，博盡追回前妻，早前終成功箍煲，難怪昨日他到將軍澳電視廣播城為新劇《掌上明珠》試造型時，會為冧阿寶公開抹黑郭羨妮。提到近日苑瓊丹大爆電視台有四大蕩花，郭羨妮被傳是其一時，大宇表現得毫不驚訝，還語出驚人地說：「我覺得一啲都唔意外！」其坦白答案令在場記者齊嚇一跳，大宇更反問記者：「你覺得好意外咩？既然大家覺得唔意外，正常吖，佢太多呢類新聞啦。」<br> 再問大宇是否覺得郭羨妮私生活混亂時，他淡然地說：「我唔知，但係上得box（新聞報道附帶的資料庫）有番咁上下。」覺得郭羨妮被冠以蕩花乃實至名歸？大宇說：「我都覺得唔意外。」問他這麼坦白會否擔心女方不高興，他說：「做得藝員唔會咁小器，咁小器唔會做呢行。」不過他又指郭羨妮被暗指是蕩花不是好事，他皺眉說：「俾人咁講梗係唔係好事啦。」<br> 郭羨妮撇甩大宇後專心工作立志洗底，豈料當外界淡忘狐妮稱號之際，大宇昨卻出招寸爆，看來她想搣甩狐味頗具難度。<br> 大宇講郭羨妮句句有骨，但提到前妻阿寶則明顯心情變輕鬆，他說：「之前報道話我借狗為名去探佢，我唔係借，係擺明同佢聯絡，咁大個人返去探佢係正常事，又唔係做壞事，𠵱家我哋兩個都大個咗、成熟咗。」大宇好友羅嘉良傳再婚，大宇表示收到帖一定會到，問他會否帶前妻同往？他說：「係女朋友，請我一定到。」<br> 稱前妻為女朋友的陶大宇，表示暫不考慮再婚，他說：「𠵱家感覺仲開心，關係好咗。以前做夫妻好多嘢放喺心入面，𠵱家就會囗開個肚皮出嚟講，以前做錯好多嘢，夜返屋企，又冇時間照顧屋企人，𠵱家父母都年紀大，不過最唔開心日子已經過咗，即係離婚嘅日子，當時心情唔好，人都癲！𠵱家我好開心，鍾意搵就搵，咁樣好正。」<br> </p><p>高層不滿<br>「講過嘅嘢要負責任」</p><p>此外，無綫高層樂易玲昨日到尖沙嘴出席黎姿第二晚婚宴時，對大宇的言論暗表不滿，她說：「我唔知大宇講過啲乜嘢，近日太多聯想性新聞，公司立場係大家要慎言，講過嘅嘢要負責任，如果唔係會造成大家不便，影響大家合作性，所以唔可以講嘢唔負責任。郭政鴻講得啱，如果覺得人哋詆毀你，可以法律行動追究，講錯嘢好影響人哋人生。」會否約見大宇了解？她說：「咁要睇過聽日嘅報紙先。」記者昨日曾致電郭羨妮及其經理人，但至截稿前均未獲回覆。<br> 採訪、攝影：楊潔雯、藍文浩</p><p>小八卦：填地中海大宇回春</p><p>脫髮一直是男人大敵，45歲的陶大宇昨日出席新劇活動時，髮絲濃密烏黑，認真可喜可賀。猶記得前年大宇為劇集拍攝跳海戲，頭髮全濕後地中海及M字額通通現形，不知他是否因此正視脫髮危機，實行後期加工重拾自信？</p><p>娛樂資料庫：娛圈賤男一族</p><p>曾是師奶殺手的陶大宇，多年好好先生形象因搭上狐妮破產，慘變娛樂圈的賤男一族。</p><p>倪震〈圖〉：去年底背着拍拖近20年的周慧敏，偷啜22歲城大女生張茆。事發後他發聲明宣佈與周慧敏引咎分手，傳他曾答應與張茆到外地雙宿雙棲，沒想到一星期後他又突然宣佈迎娶周慧敏。<br> 賤男指數：★★★★★<br> <br> 陳冠希：去年1月27日開始，陳冠希與多位疑似圈中女星如鍾欣桐和陳文媛等的淫照在網上廣泛流傳，揭發他多次「一腳踏幾船」，淫照外洩更令眾受害人賠上愛情事業，遺害深遠。<br> 賤男指數：★★★★<br> <br> 陶大宇：07年被揭與郭羨妮合作劇集《學警出更》撻着，拋棄相戀17年的糟糠黃慧寶，又勒令前妻封嘴，反臉無情。其後二人的緋聞傳開，有指郭羨妮急撇賤男保前途。<br> 賤男指數：★★★</p><p>梁榮忠〈圖〉：05年因背着女友鍾麗淇與朱慧敏玩「車震」，氣得鍾麗淇漏夜執行李走，落得世紀賤男惡名。其後梁榮忠曾冧掂女方復合，未幾卻又被拍到偷𠝹OL，感情破產。<br> 賤男指數：★★★★★<br> <br> 馬德鐘：有婦之夫馬德鐘不忠有罪，多年來分別與葉璇、佘詩曼、郭羨妮及陳慧珊等傳緋聞，有傳馬太曾一怒之下避走歐洲。「馬不忠」遭無綫棄用後，為挽事業近年經常攜妻兒做親子騷博翻身。<br> 賤男指數：★★★<br> <br> 編按：賤男指數以5粒★為最高<br> 資料來源：《蘋果》資料室</p></body></html>