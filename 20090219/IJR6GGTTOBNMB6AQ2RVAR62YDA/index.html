<html><header><meta charset="utf-8"><title>轆Book：生得細　巴之閉</title></header><body><h1>轆Book：生得細　巴之閉</h1><p>早幾年勁興大牛龜SUV，車身高有霸氣，On/off-Road都玩得掂，AudiQ7同寶馬X-5勁多人追捧。不過港人最愛計算，車大自不然耗油大，喺鬧市穿插難度又高咗，所以近年中小型SUV漸漸抬頭，日系CR-V同RAV4賣到開巷，福士都參一腳，新到Tiguan就以小博大，車仔細細搭恒時四驅，將越野跑泥路拼勁發揮於鬧市中，街道穿插劈彎絕對有紋有路。<br><br>記者：徐影龍<br>攝影：林栢鈞<br>Model：JoJo@StageModels</p><p>鬧市穿插小巧特色</p><p>福士已有Touareg踩入大型SUV領域，小型SUV就以Tiguan把關，全新2.0TSI剛到港，雖不致車界最細SUV，不過已比好多大牛龜纖巧細緻得多，喺人多車多嘅灣仔鬧市走咗幾轉，真係揸得放好多，車身比房車高睇位易，但又不失輕巧靈活，恒時四驅系統入彎穩定，再加上1,700rpm已有最大280Nm扭力，燈位起步或爬頭更為得心應手，用上GolfGTI同一副Turbo引擎，巴巴閉閉咁喺車群中穿插自如，非常切合城市四驅嘅賣點。<br> 操控方面，歐系SUV避震始終偏硬，遇着過度凹陷地面同渠蓋，震動會較日系SUV明顯，要讚係軚盤感覺稍輕，女士一樣可單手瀟灑咁操控，毋須同軚盤角力。真要彈嘅話，我會嫌Tiguan居然唔用Golf引以自豪嘅DSG波箱，改為6速Tiptronic，一般情況當然夠揸有突，但想玩山路劈彎，D波反應一定唔夠，起碼轉番SMode及加減波，先叫有番啲睇頭。</p><p>全黑皮櫳無壓迫感</p><p>若果話Tiguan性能表現有70分，咁車廂我會畀80分！事關一上車，已有一股豪華嘅感覺，全黑真皮內櫳，前後排座椅相當軟熟舒服，以小型SUV嚟計，空間感不俗，唔會覺得侷促，除咗歸功闊屏擋風玻璃增加視野外，頂頭天幕式天窗亦功不可沒，陽光大幅透入車廂，令黑色內櫳不致太陰沉，最正係連半透式幕簾都係全電動，㩒吓個掣就全自動開合，而玻璃天窗則可收合近乎50%，同級車中算設計得最好。<br> SUV對座椅及尾廂靈活變化都好講究，Tiguan當然唔少得可摺式座椅設計，前排乘客位及後排座椅，都可完全摺合放低，方便擺放超長物件，但最多車廠忽略嘅摺合難度，Tiguan都照顧到，隱藏式拉帶簡簡單單便可瞓低座椅，再拉椅旁手掣便會彈回原位，又係嬌柔女士都搞得掂。</p><p>引擎：1,984c.c.直四<br> 馬力：200bhp/5,100rpm<br> 扭力：280Nm/1,700-5,000rpm<br> 傳動：6前速Tiptronic波箱、恒時四驅<br> 查詢：VolkswagenHK（36989688）</p></body></html>