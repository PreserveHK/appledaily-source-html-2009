<html><header><meta charset="utf-8"><title>中環在線：<br>只應承接受電台訪問　陸東避傳媒搞到失場 - 李華華</title></header><body><h1>中環在線：<br>只應承接受電台訪問　陸東避傳媒搞到失場 - 李華華</h1><p>好多粉絲嘅瑞銀財富管理及證券顧問陸東，噚日下晝本來上電台做節目，電台公關事先張揚，吸引大批傳媒喺電台門口候駕，華華亦一早到場，打算問吓佢對大市嘅最新睇法。不過陸東一到埗，見到大班記者即刻「變臉」，未踏入電台門口已經掉頭走，結果搞到要取消原定嘅電台訪問。</p><p>遇記者圍攻「變臉」即閃</p><p>喺華華眼中，陸東一向性格率直，我行我素，佢喺本新書《智者傲行》入面，都話自己經常獨來獨往，唔鍾意應酬；不過連對傳媒追訪都咁抗拒，真係始料不及。陸東只係同電台公關講咗一句：「我冇話過接受其他（傳媒）訪問」，就轉身閃人，在場記者只能互相呆望，公關亦面有難色，惟有清場叫記者走人。<br> 據了解，陸東最後都冇返去完成節目，要擇日再來，好彩節目係錄音訪問，唔係現場直播，否則電台方面都幾難交代。電台公關事後解釋，話可能係佢哋同陸東溝通上出現誤會，所以唔知佢唔想接受其他傳媒訪問，先至出現今次尷尬場面。<br> 不過華華覺得，陸東喺財經界打滾多年，論輩份有番咁上下，乜大場面未見過吖，唔想接受訪問，其實有好多解決方法，例如封口，冇必要搞到失場，要再約過時間做訪問，浪費自己時間，對自認智者嘅佢嚟講，似乎有啲「蝕章」。<br> <br> 李華華<br> mailto:LiWaWa@AppleDaily.com</p></body></html>