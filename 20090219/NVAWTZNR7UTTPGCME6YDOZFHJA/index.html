<html><header><meta charset="utf-8"><title>中環在線：高盛「劊子手」劈炮 - 李華華</title></header><body><h1>中環在線：高盛「劊子手」劈炮 - 李華華</h1><p>華爾街精英今時唔同往日，高薪不再，壓力又重，仲隨時要做劊子手。華華噚日睇彭博報道，話曾經年薪高達6750萬美金、07年華爾街最高薪管理層之一嘅高盛集團聯席總裁JonWinkelried，將會喺3月底離開。<br> 49歲嘅Winkelried，82年加入高盛，開頭做投資銀行，升到部門聯席主管，06年更被提拔做集團嘅聯席總裁兼首席營運長。舊年高盛因信貸危機陷入財困，佢親自操刀裁咗差唔多一成、近4700個職位。不過佢都好有良心，同埋班高層一齊放棄舊年嘅花紅。<br> Winkelried冇透露退休原因，但外界估，可能係佢自知出任首席執行長機會唔大，所以辭官歸故里。<br> 彭博引述高盛發言人話，Winkelried舊年夏天已經考慮退休，但撞正金融海嘯先推遲退休大計。</p></body></html>