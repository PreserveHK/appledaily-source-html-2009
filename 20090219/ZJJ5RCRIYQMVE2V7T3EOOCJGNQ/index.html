<html><header><meta charset="utf-8"><title>「我覺得佢好無聊」<br>郭羨妮嘲大宇因愛成恨</title></header><body><h1>「我覺得佢好無聊」<br>郭羨妮嘲大宇因愛成恨</h1><p>盛傳陶大宇前年因搭上郭羨妮拋棄糟糠，但近日成功翻兜前妻的大宇前日卻話不留情，寸爆郭羨妮是蕩花。郭羨妮昨出席活動時發炮還拖，斥責大宇不尊重人，搞隔空罵戰極無聊，又暗寸他因愛成恨沒風度。兩人舌劍唇槍互插廝殺，不和白熱化。</p><p>陶大宇和郭羨妮由當初合演《學警出更》一吻傾情演變至公開罵戰，足證愛的反面就是恨。有傳大宇因郭羨妮介入而與太太阿寶離婚，其後卻被郭羨妮絕情飛起，幸他翻兜前妻成功，但不甘被玩謝的大宇前日出席新劇宣傳時自爆與前妻復合晒幸福，更狂寸郭羨妮是蕩花。</p><p>支持無綫作出追究</p><p>郭羨妮昨日在金鐘出席一護膚品牌活動時明顯有備而來，雖然她強裝笑意，但言語間略帶不忿，反擊大宇冇風度，身穿露肩裙、較前圓潤的她甫開口即向記者說：「我知你哋問乜，呢排咁多是是非非，大家做呢一行努力工作啦，希望同事都尊重同事嘅努力，講嘢經過深思熟慮先講。」是否覺得大宇不尊重她？她說：「我唔在場，唔知佢點講，一般嚟講係唔應該話人哋。」若與大宇碰頭會否尷尬？她則說：「到時先算。」<br> 有記者笑問郭羨妮見大宇時會否摑他？她竟笑不攏嘴說：「你哋認為呢？你哋估吓，我唔會答。我唔會鬧佢，咁冇風度。」是否認為大宇沒風度？她說：「我唔敢咁批評人。」明窒大宇多批評。<br> 郭羨妮揚言不會致電大宇，問她會否覺得心淡及對大宇言論感意外，她說：「冇感覺。」有指二人罵戰乃因愛成恨，郭羨妮說：「唔係我喎。」即她所指的是大宇？她卻說：「我冇講佢呀。」繼而她自吹自擂說：「我覺得自己好叻，少少心情都冇影響。」<br> 無綫高層樂易玲曾表態撐郭羨妮，郭羨妮高興地說：「睇到大家同一陣線。」樂易玲稱若同事覺得有影響應作追究，郭羨妮即附和道：「係呀，有需要會追究。」會否希望大宇慎言？她說：「大家應該尊重大家囉。」提到大宇與前妻復合，郭羨妮說：「恭喜佢囉。」又問她會否擔心與大宇隔空罵戰，她說：「我覺得佢好無聊，如果係嘅話。我唔需要花心血同精力去嬲，唔值得囉。」&#13;</p><p>與男藝人保持距離</p><p>郭羨妮在新劇《廉政行動2009》中飾演大肚婆，被捲入鹹豬手事件的蔡子健也有份演出，問郭羨妮會否與男藝員保持距離？她稱已跟男藝員保持距離好耐。昨在場陪伴女兒的郭媽媽被問到有否嬲大宇時，她僅稱無可奉告。大宇不知是否受壓封嘴，昨透過經理人表示不回應。<br> 採訪：楊潔雯　攝影：仇志德、陳俊強&#13;</p></body></html>