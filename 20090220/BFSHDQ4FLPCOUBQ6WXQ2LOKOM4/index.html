<html><header><meta charset="utf-8"><title>5色SAMSUNGNC10　輕挑8粒鐘</title></header><body><h1>5色SAMSUNGNC10　輕挑8粒鐘</h1><p>正所謂風水輪流轉，以前買NoteBook首選最強、最快，最好效能勁到好似Desktop，不過自從NetBook面世，用家心態亦大為不同，除咗一味要平之外，仲要機身夠輕夠細；隨住SAMSUNGNC10推出5種顏色機身，用家揀機條件必定再多項好色！除傳統黑、白色之外，仲有天澄藍、深海藍及櫻桃紅另加三色，與NetBook好動、流動性高特點襯到絕！<br><br>記者：許福合<br>攝影：周旭文<br>Model：Kinki@PureModels</p><p>玩Trendy五色</p><p>唔知大家有無留意，雖然好多廠商都有推出NetBook，不過其實大多數廠商都唔肯認數，只係話推出嘅產品叫mini-notebook，如SAMSUNG就係其一；雖然係咁不過用家都心照，將NC10分類成NetBook！<br> 其實當中最詭異處，係電腦界從來未對NetBook標準作界定，不過各大小廠商推出NetBook規格又大同小異。但講到外形，除了SONY之外，大部份NetBook都係黑黑白白，與NetBook流動性高要求似乎唔多襯喎！所以今次NC10除黑白之外，再加推出三種顏色機身，天澄藍、深海藍及櫻桃紅，就特別受用家關注，想當然人人都希望特出，唔想拎住部「樣辦」機行出街喇。</p><p>勁耐玩6Cell電池</p><p>打開規格表，可以睇到NC10仍然係最小巧NetBook之一，10.2吋屏幕，留意解像度都去到1,024×600，以Desktop標準雖然唔算好高，不過當你睇緊網頁，再開個MSN睇睇朋友Online都算勉強夠用，另外NC10最令人有印象都係電池用上6Cell，可以用上8粒鐘左右，呢點對NetBook尤其重要，除非你愛帶埋個叉機出街啦！網絡功能方面，NC10有齊802.11b/g無線網絡及藍芽連線，加埋10/100以太乙網絡，上網應夠方便。值得一提係NC10個鍵盤係好多用家至愛，93%Qwerty全鍵盤，打字手感同14、15吋NoteBook無大分別，而且鍵盤因為用上防菌技術，可防止細菌及微生物在鍵盤滋生，原來用電腦都可以用得好健康！</p><p>Profile</p><p>處理器：IntelATOMN2701.6GHz<br> 記憶體：1GBDDR2<br> 硬碟：160GBSATA<br> 顯示：IntelGMA950<br> 鏡頭：130萬像素<br> 體積：261×185.5×30.3mm<br> 重量：1.33kg<br> 查詢：SAMSUNG（36984698）</p></body></html>