<html><header><meta charset="utf-8"><title>中環在線：王英偉做星公司盲公竹 - 李華華</title></header><body><h1>中環在線：王英偉做星公司盲公竹 - 李華華</h1><p>王英偉喺商界辣着唔少火頭！千祈咪誤會，唔係話佢得罪人，而係指佢銜頭多多，既係新昌營造（404）副主席，又係港區全國人大代表、浸大校董會主席，新近仲兼埋電影發展局成員，一身十數職，噚日再添一個，就係太平星大中華區執行主席。<br> 新加坡地產投資公司太平星集團噚日出通告，宣佈搵咗王英偉負責制訂同監督集團喺中、港、澳嘅業務策略。呢方面可以話係王英偉嘅專長，佢喺中國房地產發展有十幾年經驗，先後喺嘉華國際（173）、恒基中國同瑞安房地產（272）做過，都係同內地樓市有關。</p><p>開拓內地房產業務</p><p>太平星集團首席行政官林猷福就係睇中王英偉呢方面嘅優點，希望佢提升集團相關業務，仲話佢哋好熟，早喺王英偉仲喺瑞安打工時，大家已經密切合作過。據知，太平星好早已透過投資上市房地產企業打入中國市場，旗下基金曾經入股瑞安房地產，可能係咁，所以同王英偉結緣啩。</p></body></html>