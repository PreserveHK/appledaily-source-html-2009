<html><header><meta charset="utf-8"><title>消費blog：AV產品越遲買越平</title></header><body><h1>消費blog：AV產品越遲買越平</h1><p>小藍早排走去油麻地MK1數碼廣場，睇吓啲AV產品跌價跌成點，想執番部LCD擺房，咁啱撞正電腦商會會長Jacky，問吓佢有乜筍貨。</p><p>大牌子一樣跌價</p><p>Jacky話，金融海嘯冚極都未完，啲LCD過年前冧價，過完年又揭新一輪減價潮，特別係冇內置數碼廣播接收器嘅電視跌得仲甘，好似內地、台灣牌子嘅32吋LCD，𠵱家唔使二千蚊，「𠵱家啲廠家力推新款iDTV，冇內置數碼廣播接收器嘅LCD咪大冧價，抵買到痹。」場內專賣美國品牌OLEVIA嘅信成佳科技老闆李永強話，𠵱家賣緊一部OLEVIASMT320TC32吋LCD，過年前賣$3,980，過年後賣$3,480，「下禮拜二再減到3,180元。」<br> Jacky跟住又帶小藍去連鎖店鐳射影音昅一昅，佢話大牌子一樣要跌價。店長Michael推介部全場最抵買嘅三星LA40M86BDX全高清40吋iDTV。呢部機推出巿場唔夠半年，最初開價兩萬三，過年後跌價到賣$10,680，劈價一半唔止。<br> Jacky笑笑口話，啲客有心買仲有價講，可以再平啲㖭，「金融海嘯沒完沒了，經濟仲有排衰，特別係啲AV產品生產過剩，睇怕未來一年啲價格會每兩個月以一成速度下跌，越遲買越平。」<br> 電郵：mailto:shoppingjing@appledaily.com<br> 逢周六、周日刊出</p></body></html>