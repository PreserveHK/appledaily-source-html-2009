<html><header><meta charset="utf-8"><title>切戒招積 - 左丁山</title></header><body><h1>切戒招積 - 左丁山</h1><p>研究主管Ｋ平時研究國家大事、世界大勢、香港政治經濟，放工之後，回家研究賽馬，交咗多年學費之後，近兩年開始脫胎換骨，由一位馬場善長仁翁變成向馬會攞錢使之常客，經常輸，但輸得少，不時贏，但贏得大，每個月好似出多兩三份糧咁。左丁山聞之，特別喺二月一日請佢入馬場，近距離觀察，睇吓可唔可以偷師。當日研究Ｋ一早聲明，佢嘅心水係第九場「新強勁」，其他場次冇興趣。果不其然，頭八場佢只係每場下注一百蚊，不傷脾胃，到咗第九場就狠狠地傾囊下注「新強勁」一Ｗ三Ｐ（一注獨贏三注位置），下注注碼甚重，而「新強勁」順利贏馬，研究Ｋ大豐收；到咗二月十五日，佢又大棍扑中「祝福滿滿」與「善風」，左丁山為之服晒。<br> 研究Ｋ就話佢輸馬吔吔聲之時，我哋唔會知嘅，既然贏馬畀左丁山知道，就搵個藉口到IFC利苑吃午飯，搵埋公關大姐大，電腦Ｊ等。點菜之時，居然要咗一條斤半重嘅東星斑，清蒸吃之，不亦快哉。誰知隔牆有耳，畀財務Ｌ撞到，飯後打電話嚟瘀左丁山：「喂，左丁山，𠵱家乜嘢時勢呀，係金融海嘯，共度時艱嘅日子，你居然在利苑吃午飯點咗一條清蒸大東星，招積啲噃！」哎吔，多得研究Ｋ關照，食馬會嘅啫，咁都畀人彈？財務Ｌ話：「美國銀行CEO都做騷啦，從夏洛蒂坐八小時火車去華盛頓出席國會聽證會，以示節儉，佢班行家唔敢在華盛頓一級餐廳大吃大喝啫！呢類政治正確工夫，你要學吓。」好彩啫，研究Ｋ與左丁山都係小人物，住豪宅冇份，用二萬一千美元做一套Kiton西裝冇份，坐私家飛機更加冇份，久唔久搵到馬會錢，食番一餐靚嘅，唔使咁政治正確呀嘛？如果我哋係曾司長、任總裁嗰種級數，到IFC利苑一定只會吃碗「臘味煲仔飯」算數！</p><p>隔一日，見到股票名家青姐，青姐話大經紀Ｔ請佢到Domani吃午飯，感覺非常良好，心思思想再去過；最令佢心頭癢癢嘅，就係有其他人客食到兩點後，就走出花園外露天餐枱，坐在梳化，吃甜品飲咖啡，噴雪茄，悠閒之至，好似下午唔使返工咁款，羨煞旁人。唉，我哋夠想學習仿效啦，不過如要強求，慎防傷身傷心。</p></body></html>