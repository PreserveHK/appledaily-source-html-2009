<html><header><meta charset="utf-8"><title>轆Book：多十匹好爆得</title></header><body><h1>轆Book：多十匹好爆得</h1><p>女人，鍾意男人斯文靚仔，但更鍾意帶點壞帶點邪氣嘅男人，正所謂「男人唔壞女人唔愛」。車都一樣，唔係話全新小改款A6又斯文又壞又邪，而係話新車從素來嘅斯文房車格調中帶來更多運動氣質，沉實低調中帶有強烈活潑魅力，煞食！<br><br>記者：梁美甜<br>攝影：陳盛臣<br>Model：Joanne<br>協力：Jack</p><p>Quattro四驅系統</p><p>Audi04年推出A6型號，前後經歷幾代，08年推出小改款後今年09年全新A6係進入第四代車型。四代全新小改款A62.8FSIquattro副偈同上一代一樣都係2.8公升，經調校後由原先210匹馬力提升至220匹，多咗十匹真係唔係講笑，加埋六前速Multitronic無段變速波箱同埋Quattro四驅系統，調校後耗油量降低約15%，成副偈跑起嚟更慳油更爽快利落。女人揸會唔會怪？係，着到成身運動裝嘅我同成副中房格嘅A6好似唔係好夾，但，當開住車頭兩邊型到爆嘅LED日間照明燈，以及踩住嚟掟，軚尺大，原路U-turn超爽，反應快跑兩個圈之後，感覺即時唔同晒，唔跑時睇嚟斯文又沉實，但A6跑起嚟不知幾勁同利落，意料之外嘅面貌同動力，咪係佢撒手鐧囉！</p><p>LED照明燈成標準</p><p>引擎馬力以外，新一代A6外觀內裝都進行修改。外觀最明顯係頭燈部份；同樣配備於全線新一代車系身上嘅LED日間照明燈，唔好講笑，日光日白開住LED燈都已經好搶，晚黑開仲盞，行到街尾街頭都已經知係Audi車嚟緊，唔可以話招搖，不過，真係好有虛榮感。了解Audi嘅人都知全線Audi車，除咗R8，LED日間照明燈一直係屬標準配備之外，其他車款都屬於選配，A6全線新車就唔同，係標準配備，即係出車已經Standard配置。<br> 鬼面罩亦有改動，以往被車牌分隔成上下兩部份而改為一幅過，車牌進而成為獨立體，配合由圓變方加埋鍍邊飾嘅霧燈，同近似A4車系嘅頭唇，更貼近新一代Audi家族面貌之餘，更一洗以往過於斯文厚沉感覺，大大提升活力氣息同味道。內裝方面，換上全新嘅MMI介面，全新彩色顯示屏及顯示模式，ParkingBrake系統等新配置，都係Audi素來凸顯科技精湛之處。</p><p>AudiA62.8FSIquattro</p><p>售價：$566,000起<br> 引擎：2,773c.c.V6<br> 馬力：220bhp/5,750-6,800rpm<br> 扭力：280Nm/3,000-4,500rpm<br> 傳動：六前速Multitronic無段變速自動波，quattro<br> 查詢：合廸汽車（25281862）</p></body></html>