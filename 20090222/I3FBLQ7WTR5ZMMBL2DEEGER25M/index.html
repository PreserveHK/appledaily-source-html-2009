<html><header><meta charset="utf-8"><title>冒險引用佛利民 - 左丁山</title></header><body><h1>冒險引用佛利民 - 左丁山</h1><p>財務A近年轉戰廣州，每星期有四至五日在廣州返工，為咗方便往返，香港住所索性搬咗去錦綉花園，不經不覺已有年餘。呢晚同佢及基金K等老友在鏞記吃燒鵝之餘，問佢居住咗跑馬地咁多年，搬咗去錦繡，究竟慣唔慣？財務A話：「返番跑馬地，我反而瞓唔着，錦綉花園晚上非常寧靜，不知有車聲，與市區完全唔同，加上經常在廣州，住返錦繡更加方便。」財務A在內地回港時，聽到電台節目主持人狂插電盈私有化，指責「種票」等等，財務A問在座各位：「我好多年前係上市委員會委員，唔知有『種票』呢條罪噃？如果話係『行動一致人士』，takeovercode有好清晰界定，證監會知得一清二楚。我問過一啲人、問電盈私有化及過程觸犯了邊一條公司法、證券法，冇人識答，我在廣州可能住得背，你哋知唔知呢？」<br> 大家無言以對。空運L話：「傳媒評論員猛話違反道德倫理喎！」財務A乃係虔誠基督徒，常為教堂做義工，表面睇應係道德派，但佢嘅回應係：「在商界講法律勝於講道德，人人之道德標準唔同，講起就有排鬧交！」佢又講得幾好噃，中國文化係講「法律不外乎人情」嘅，如要執行，認真死火，人情是否等於英國不成文法律之reasonableman概念呢？還是關羽華容道義釋曹操之人情呢？香港司法係完全不講人情嘅，例如廉署成立初期不時拘控畀貼士嘅人士，畀十元八塊一樣照拉。講到道德觀，有儒家、佛家、基督、天主、伊斯蘭等等，又可分明光社與同志團體等，莫衷一是。<br> 幾個月前參加一個企業責任研討會，其中一位講者係建築公司主席，引用佛利民所言：「企業唯一的社會責任是利用企業的資源，從它的行為中去增加利潤，但企業的行為是要在公開、自由競爭的環境下，按照商業規則進行，並沒有欺騙和欺詐等手段。」英文原文出於1970年9月13日一篇文章：「TheSocialResponsibilityofBusinessistoIncreaseItsProfits」。金融海嘯之後講佛利民，可能被人圍攻，不過左丁山認為佛利民呢句金句可以抵受時代考驗，非馬克思派所能夠打倒嘅。</p></body></html>