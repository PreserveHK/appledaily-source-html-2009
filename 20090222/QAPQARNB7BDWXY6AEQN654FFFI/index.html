<html><header><meta charset="utf-8"><title>轆Book：<br>SpykerC8SpyderSWB拆翼天使</title></header><body><h1>轆Book：<br>SpykerC8SpyderSWB拆翼天使</h1><p>香港有錢人嘅車庫，點都擺番架林寶拉利看門口，但論罕有珍貴點及全Handmade嘅Spyker。荷蘭生產商將以前造飛機技術擺落架C8SpyderSWB度，400匹馬力、極速300km/h，根本就係一架拆咗翼嘅飛機喺街度行！<br><br>記者：徐影龍<br>攝影：陳盛臣<br>Model：Joey@StageModels</p><p>戰味霸氣大提升</p><p>呢個周末最多車迷講嘅，肯定係TopGear首次喺香港搞LiveShow，好多車行、改裝公司傾盡全力，Show晒啲頂級好嘢出嚟；CarPro就率先引入市價約350萬嘅開篷版SpykerC8，繼早排黑色左軚版，另一架右軚版亦已到港，白裏透銀閃閃令，就如天使化身喺高速公路度飛舞，單睇賣相，車首鬼面罩頗具AustonMartin味道，但全身大量透氣鰓位，令戰味同霸氣大幅提升，最特別係唔似歐系其他超跑咁，因負磅太重而減低馬力，C8Spyder車重1,250kg，只比Lotus重幾百kg，加上採用AudiV8引擎，4,200c.c.推架雙座位開篷車，加速力有幾恐怖可想而知。</p><p>飛機工藝＋F1技術</p><p>Spyker嘅車跟一般SuperCar好唔同，全人手製造，裏裏外外都可任意訂做配襯，而且Spyker造開飛機，好多藝術意念擺咗落呢架C8Spyder度，你睇中控台多個圓形儀錶，以及11個上下啪掣，好有揸飛機Feel，嗰種工藝品層次珍貴過一般SuperCar，而且Spyker又搞緊F1車隊，好多賽車技術都會用番，好似橫式避震咁，令架車會易Handle啲，始終Spyker車系玩傳統操控樂趣，唔會如日產GT-R咁，俾電腦介入太多，Spyker就平衡操控性之外，仍保留到揸SuperCar嘅樂趣，就算尾轆車，0-100km/h只需4.5秒，論性能已無話可說，硬要跟法拉利比嘅話，可以話C8Spyder頭段爆炸力會稍遜，但去到中尾段，嗰種快放順暢真係幾似飛機起飛咁。</p><p>SpykerC8SpyderSWB規格</p><p>引擎：4,172c.c.V8<br> 馬力：400bhp<br> 扭力：480Nm<br> 傳動：6前速手波、中偈尾驅<br> 極速：300km/h<br> 0-100km/h：4.5秒<br> 查詢：CarPro（21111103）</p></body></html>