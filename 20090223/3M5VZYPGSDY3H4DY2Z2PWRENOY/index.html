<html><header><meta charset="utf-8"><title>事後孔明多內耗 - 左丁山</title></header><body><h1>事後孔明多內耗 - 左丁山</h1><p>立法會引用「權力及特權法」調查雷曼事件，喺二月二十日首先傳召財經事務及庫務局局長陳家強，左丁山睇電視直播，見到啲議員質問陳局長是否先知先覺還是後知後覺，有冇一早了解甚麼是雷曼迷你債券，點解唔向香港市民發預警。<br> 真係弊，今時今日，香港最高議會仍然扮演事後孔明，追究財金官員不一早發警報（最好就係一早禁止所有結構產品出售）；喂，唔該啲議員睇多幾張報紙（英文報紙呀），了解吓外國幾多專家死在雷曼手上。金融海嘯係真正黑天鵝，事前難以預測，雷曼破產與AIG之崩潰，在二○○八年九月十五日之前，即係北京奧運期間，全世界都冇人預知得到。二月二十日凌晨紐約股市收市（美國東岸時間就係二月十九日下午四時）嘅AIG收市價係五毫九美仙，早一個星期仲係九毫五美仙，一年前嘅股價唔講嘞，費事AIG股東傷心。AIG股價如此低殘，全世界有邊一位專家在二○○八年預測得到，去年以每股四十美元買入嘅，今日處境與雷曼苦主差唔多，試問佢哋向何處申訴。<br> 投資虧大本，值得同情，但唔可以借同情而揼地，要求賠償。雷曼如是，電盈如是，滙豐如是。真係有受騙情況者，可以訴訟追討銀行/證券商或要求仲裁調解，但若因此而痛罵香港監管不足，官員懶惰，成人議員們就似足哭泣嬰兒。經過金融海嘯之後，香港人應為香港嘅監管制度自豪，與好多人崇拜嘅美國相比，香港至今未有銀行關門，未有證券行停業，未有出現龐茲騙局，而美國就乜都有齊，大富豪、中產階級、高級知識分子、經驗老到嘅投資老手一概輸到一仆一碌。新加坡話自己監管巴閉，但投資方面，淡馬錫與新加坡投資局咪一樣虧損嚴重！左丁山以前講過，現再講一次，雷曼結構性產品的確複雜，一般人難以明白，但令咁多人虧本嘅，不在於產品本身，而在於雷曼破產，令全世界人（包括香港的財金官員）跌晒眼鏡。</p></body></html>