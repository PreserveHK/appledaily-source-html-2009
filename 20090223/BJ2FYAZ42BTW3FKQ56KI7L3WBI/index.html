<html><header><meta charset="utf-8"><title>趁市亂𢱑銀　每日幾千萬上落<br>中環在線：證券董事變職業散戶 - 李華華</title></header><body><h1>趁市亂𢱑銀　每日幾千萬上落<br>中環在線：證券董事變職業散戶 - 李華華</h1><p>雖然全球政府都落力泵水救經濟，但成唔成功真係好難講，所以個股市都係似穩未穩，普通散戶就梗係心驚驚唔敢入市住啦，睇定啲穩陣啲嘛。不過有啲職業散戶就勇字當頭，仲識掌握波動市況炒個不亦樂乎，好似天行國際（993）旗下天行聯合證券聯席董事連轉逢咁，就係趁市亂𢱑銀嘅佼佼者。</p><p>炒輪賺蝕五成即走</p><p>華華同連轉逢傾開，原來佢鍾意玩「即日鮮」，仲要係炒賣窩輪同牛熊證，每日成交大拿拿二、三千萬銀。炒到咁勁唔通有必勝秘笈，連董話：「呢種產品以小博大，其實都幾啱香港人性格。」但窩輪風險高，一定要嚴守止賺止蝕，升五成要即刻獲利，跌五成亦要沽清。<br> 唔好以為佢講得咁輕鬆就好易玩噃，原來佢有5個徒弟，每朝9點開會，一齊檢閱大市資金流向同大戶報告，先會大手出擊買貨。所以話力不到不為財，想玩窩輪嘅散戶真係要做足功課嘞。<br> 仲有，實戰經驗都好重要，今年43歲嘅連董，喺03年沙士後慨嘆「經紀唔易做」，索性劈炮全職炒輪。不過，近期連董由全職散戶，做番證券行董事，一於一身兼兩職。<br> 唔講唔知，呢間天行聯合證券母公司天行國際嘅大股東，就係金銀業貿易場副理事長張德熙，原本叫「張氏證券」，開業40年，今年1月先改名，佢哋舊年首三季喺本港證券市場份額高達2.18%，喺行內排名頭15，只要略升0.16個百分點就可晉級入A組，挑戰外資大行嘅地位，難怪請到連董出山。<br> <br> 李華華<br> mailto:LiWaWa@AppleDaily.com</p></body></html>