<html><header><meta charset="utf-8"><title>轆Book：TopGearLive車展<br>城嫂鍾情新幽靈</title></header><body><h1>轆Book：TopGearLive車展<br>城嫂鍾情新幽靈</h1><p>今個周末HitTopic，肯定係會展嘅汽車特技大滙演兼SuperCar車展，搞手TopGear號稱活動花費上億，仲有ShellF1、幽靈之子等大堆SuperCar，令人眼界大開，就連城嫂熊黛林都現身撐幽靈，不過唔係城城架ZondaF，而係更Top嘅ZondaR，係咪想叫阿王Upgrade？<br><br>記者：梁美甜<br>攝影：陳盛臣</p><p>幽靈之父親臨</p><p>同一般車展最大分別，係無攔起部車，生人勿近，無論係大人細路都可行近親手摸一下。展出汽車唔過百部，但加埋車價絕對唔止千萬，講到矚目，反而係兩部首次抵港嘅超級跑車，分別係來自意大利嘅PaganiZondaR，以及來自荷蘭嘅SpykerC8。<br> 提起ZondaF，十個有九個人都會聯想到城城都係R車主，大會好有噱頭地請嚟城嫂熊黛林，及諸葛梓岐做開幕嘉賓。有幽靈之稱嘅ZondaR，跟阿王嘅F有啲似，但只有10%零件係沿用ZondaF，車身尺寸亦有所增加，即係九成係全新嘢，玩吓手阿王已考慮緊Trade車。</p><p>PaganiZondaR</p><p>6.0公升V12引擎、750匹、扭力710Nm、XTRAC六速波箱</p><p>全球只得15部</p><p>ZondaR以航空學角度打造，好似碳纖單體結構，全車以碳纖、鈦合金等材料打造，車身搭配由Mercedes-AMG研發嘅6.0公升V12引擎，輸出馬力高達750匹以及710Nm扭力，搭配XTRAC六速序列式變速箱，由0至100公里都只係大約3秒，極速為每小時400公里。勁都不特止，仲要唔係量產，全球只得15部，叫價高達140萬，係歐元，即係千幾萬港紙一部，成層豪宅嘅價錢。<br> 同場仲有同樣限量嘅型格超跑ZondaRoadsterF，全車以碳纖鈦合金等輕化料打造而成嘅開篷跑車，車身搭配7.3公升V12引擎，可以輸出650匹最大馬力以及780Nm扭力，0至100公里加速都大約係3秒4左右，極速高達每小時340公里，講收視同樣係搶眼到爆燈。</p><p>荷蘭超跑SpykerC8成四百萬，若果早啲到港嘅話，相信《珠光寶氣》入面嘅高長勝，有機會揸住佢上電視。
</p><p>同場加映：澳洲古典味</p><p>係，澳洲歷史唔算耐，好難稱得上古典，不過來自澳洲車廠Bufori嘅BuforiMKIIILaJoya就真係好古典，仿古車夠晒優雅，最矜貴係全車人手打造，多彎多線條又多細緻位，造工絕對靚爆，首次登陸香港，矚目度高企。</p><p>BuforiMKIIILaJoya<br> 引擎：2,656c.c.V6<br> 馬力：170hp/6,000rpm<br> 傳動：SST（SequentialShiftTransmission）</p></body></html>