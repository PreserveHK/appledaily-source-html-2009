<html><header><meta charset="utf-8"><title>中環在線：華潤廣西搞希望小鎮 - 李華華</title></header><body><h1>中環在線：華潤廣西搞希望小鎮 - 李華華</h1><p>噚日華潤集團搞新春酒會，兼且宣佈正式成立華潤希望小鎮基金。佢哋董事長宋林好開心咁話，希望工程搞咗咁耐，啲希望小學越嚟越少人讀，於是舊年開始諗，點樣可以透過善用集團嘅人力物力，幫啲內地貧困偏遠嘅農村居民自己改善生活同居住環境，舊年5月選咗廣西百色永樂鄉西北樂村做試點，搞起第一個希望小鎮，目標係每個省搞一個喎。<br> 宋林話，華潤創業（291）將啲良種番茄同豬仔帶入去，豬仔長大同農產品收成後，再同佢地買番；華潤水泥同華潤置地（1109）就教村民做規劃同埋起新村，就連員工都出錢出力做義工。呢個基金起動金額5000萬港銀，淨係員工就夾咗超過千三萬，其他由集團旗下各公司自願科水。佢話呢個構思喺中國係全新嘅，華華希望，日後有更多大集團響應就好嘞。</p></body></html>