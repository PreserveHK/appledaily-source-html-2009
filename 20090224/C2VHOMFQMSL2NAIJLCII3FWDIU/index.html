<html><header><meta charset="utf-8"><title>中環在線：<br>任總：迷債令我痛心　金勞詹：痛在快冇得撈 - 李華華</title></header><body><h1>中環在線：<br>任總：迷債令我痛心　金勞詹：痛在快冇得撈 - 李華華</h1><p>雷曼迷債風波拖咗近5個月，調查真相難講幾時水落石出，的確幾打擊香港金融中心嘅形象，立法會財經事務委員會噚日又再開會傾吓。金管局總裁任志剛喺會上慨嘆，銀行業喺各方面都做得好好，銀行體制亦健全，卻因迷債蒙上污點，令佢相當痛心。<br> 有「潮州怒漢」之稱嘅金融服務界議員詹培忠即時扯火，揶揄任總可能只係因盛傳9月冇得撈而痛心。老詹喺議事堂聲嘶力竭咁話：「金管局喺呢件事絕對絕對犯咗錯誤，任總到今日為止，只係講過一句對銀行可能出現錯失好痛心，到今日為止佢從來都冇良心對待苦主，佢痛心可能係失去佢個職位！」<br> 老詹認為雷曼迷債問題始於證券業務嘅「一業兩管」制度，但任總卻又視而不見，「你係咪推卸責任，任意妄為？我話過你任一招，你又否認係任七招，𠵱家又任二波（金融海嘯第二波），喺雷曼點處理？你解釋吓。」</p><p>改新花名「任二波」</p><p>向來EQ高嘅任總回應話，多謝老詹一直以嚟嘅「照顧」，話佢改花名有，個人針對亦有。任總強調，迷債早年喺香港受歡迎，主要係息率吸引，類似產品喺其他市場都搵到。證監會行政總裁韋奕禮就重申，迷債名稱並非苦主嘅重點投訴對象。<br> 亡羊補牢未為晚也，任總話，未來會要求銀行提醒客戶投資產品嘅風險變動，到分行存款同買股票，或者會分開櫃枱處理，點樣落實就要再傾。財經事務及庫務局局長陳家強亦話，既然市場要求設立金融申訴專員，港府砌好份建議書會再諮詢，未來亦可能會加大證監會嘅權力喎。<br> <br> 李華華<br> mailto:LiWaWa@AppleDaily.com</p></body></html>