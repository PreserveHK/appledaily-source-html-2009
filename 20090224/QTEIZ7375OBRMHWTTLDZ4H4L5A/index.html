<html><header><meta charset="utf-8"><title>馮仁昭四圍超<br>爆樽被扑醒　乖乖演話劇　尹子維遇襲賴犯太歲 - 馮仁昭</title></header><body><h1>馮仁昭四圍超<br>爆樽被扑醒　乖乖演話劇　尹子維遇襲賴犯太歲 - 馮仁昭</h1><p>邵氏60年代嘅紅星胡燕妮同康威生嘅仔尹子維，已經34歲嘅佢星途黯淡，緋聞卻花哩花綠，成日都俾人見到佢攬女蒲吧，前日凌晨佢喺蘭桂坊Volar夜蒲蒲出禍，俾人爆樽。</p><p>休息一晚即綵排</p><p>據知尹子維同三個男性朋友喺尖沙嘴結識咗兩個講普通話嘅女仔，六個人結伴轉場再蒲，尹子維去廁所時同三個男人發生碰撞，之後俾人襲擊，佢由朋友陪同去律敦治醫院縫針。<br> 休息咗一晚，尹子維噚日喺上環綵排話劇《金鎖記》，花咗10分鐘同記者解畫。</p><p>「的士上有玻璃樽」</p><p>尹子維用帽同墨鏡遮掩傷勢，縫咗6針嘅右手拇指用紗布包住，佢點都唔肯除低墨鏡展示傷勢，佢話：「希望保持靚仔樣。」尹子維自稱從來冇同人結怨或捲入桃色糾紛，佢話：「我喺Volar消遣期間，有陌生人襲擊我，朋友就送我上的士去醫院，我先去養和，但護士建議我去有警察當值嘅律敦治，我唔認得打我嘅人，當時大家一句嘢都冇講過。」<br> 對於被指俾人爆樽，尹子維話：「對方只係用拳頭打我，但的士上有個玻璃樽，不過細節嘅嘢都唔方便講。」佢仲講朋友話佢犯太歲，佢話：「𠵱家犯咗就冇事，我專心排戲。」</p></body></html>