<html><header><meta charset="utf-8"><title>中環在線：小股東叫大眾咪學8號仔 - 李華華</title></header><body><h1>中環在線：小股東叫大眾咪學8號仔 - 李華華</h1><p>自從電盈（008）私有化議案喺早前嘅股東特別大會獲得通過後，「私有化」呢3個字，就變咗小股東嘅噩夢，就算只係提吓，都會觸動佢哋敏感嘅神經線。<br> 噚日大眾金融（626）召開周年股東大會，有小股東問董事陳玉光，會唔會趁住𠵱家股價低殘，乘機私有化？<br> 陳董都未開口回應，現場班小股東即時起哄，有位聲如洪鐘嘅男股東，叫陳玉光千祈咪學8號仔搞啲咁嘅嘢，佢話自己喺06年有份供股，嗰時每股要供成7.3元。華華睇番噚日收報2.29元，唔怪得佢咁激動啦！<br> 陳玉光聽完啲小股東嘅肺腑之言，就話其實唔同人對私有化有唔同嘅睇法，不過大眾金融暫時未有呢方面嘅意向，叫大家放心。佢仲強調，私有化絕對唔係睇股價，而係要權衡對股東嘅利益、同公司嘅長遠發展咁話。</p></body></html>