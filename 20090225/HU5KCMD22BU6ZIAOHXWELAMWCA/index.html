<html><header><meta charset="utf-8"><title>中環在線：民生行長王浵世傳退休 - 李華華</title></header><body><h1>中環在線：民生行長王浵世傳退休 - 李華華</h1><p>前獅子行中國要員Eddie王浵世，自06年起獲民生銀行招聘為行長，一時間成為內地銀行羅致海外賓架專才嘅典範。<br> 不過，噚日內地《財經網》傳出消息，話Eddie因屆退休年齡，可能不久就退下火線。<br> 傳聞民生現任副行長、曾經喺人行工作嘅洪崎會接任行長。報道又話，高層換班工作已經啓動喎。</p><p>曾任滙豐中國區總裁</p><p>講番Eddie，佢喺滙豐歷練多年，由新界區經理，做到中國區總裁，又曾經派調加拿大及美國，對大江南北同美加市場都好熟。當年佢過檔民生做舵手，外界諗住憑佢多年市場經驗，可以協助民生來港上市。<br> 點知一心以為搶灘成功，喺05年6月，諗住飲H股銀行股掛牌頭啖湯嘅民生，連上市聆訊都通過埋，但埋門一腳，俾交行（3328）捷足先登，後嚟民生礙於市況，上市一拖再拖，到今日仍音訊杳然，相信Eddie都冇癮再做落去。</p></body></html>