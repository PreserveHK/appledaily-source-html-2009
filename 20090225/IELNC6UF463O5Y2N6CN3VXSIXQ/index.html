<html><header><meta charset="utf-8"><title>美國公眾有分裂 - 左丁山</title></header><body><h1>美國公眾有分裂 - 左丁山</h1><p>美國老友傳來加州消息一則，附加註解：「難以相信這是美國，這是加利福尼亞州！」<br> 加州陽光普照，係美國人心目中活力與創意之象徵。荷李活電影、矽谷科技，三藩市區生活好不令人神往。但是加州風光不再，金融海嘯一來，弱點盡露，簡單講句，就係加州稅率太高，州政府支出太大，而加州稅收大部份來自個人收入稅，好景之時，矽谷公司嘅僱員淨係畀認股期權所得之利潤嘅個人稅，已經令其他州份羨慕不已。不過，針無兩頭利，金融市場崩潰之後，科技公司莫講話上市，即使上咗市，股價跌到殘，加州名貴豪宅價錢亦跌到四腳朝天，成交稀疏，試問地方政府與州政府去邊度收稅？<br> 加州政府未破產之前，人民已經捱唔住嘞。美國老友傳來嗰段消息，就係講全美「強制收樓之都」嘅史托頓市（CityofStockton），現有不少無家可歸之人或街頭露宿者群集史托頓市中心，居於營幕內，阻塞交通，負責管理公路嘅官方機構（Caltrans）於是展開清洗行動，強行搬走啲營幕。美國老友嘆一聲：「點估到我的家鄉會出現如此情況。」佢大概住在香港太耐咯，不知香港已十分進步，仲以為加州仲係昔日天堂㖭。<br> 美國好多人供唔起樓，一走了之，銀行莫可奈何。現在奧巴馬提出刺激經濟方案，救樓市阻收樓方案，又將美國分裂成兩派，CNBC嘅駐芝加哥期貨交易所記者RickSantelli喺二月二十日直播時大罵奧巴馬，聲言要搞一個「芝加哥茶會」（ChicagoTeaParty），想作反乎？美國獨立革命起源於BostonTeaParty也！Santelli係唔忿氣一等良民，平時守規矩，勤懇工作，現在竟然要津貼╲補貼嗰啲平時碌咭，借錢渡日，現時無力供樓之人。以為呢位先生一時勞氣之言啫，點知佢嘅聲音好似滾雪球，越嚟越大，網上熱烈討論，白宮發言人回應質詢時，講咗Santelli個名九次咁多，可見高度重視。美國政府為咗救市，用錢越來越多，已引起不少美國人反感，公開與政府抬摃，顯示美國經濟仲有一排衰。</p></body></html>