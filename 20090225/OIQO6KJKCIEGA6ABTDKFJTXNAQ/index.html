<html><header><meta charset="utf-8"><title>金手指：結束港交所壟斷！ - 孫柏文</title></header><body><h1>金手指：結束港交所壟斷！ - 孫柏文</h1><p>今日，財政預算案出台。咁裏面會講乜，其實呢幾個禮拜，都同一貫政府習慣，漏晒風聲。例如叫啲大學生去大陸，學萊溫斯基做見習員。<br> 多都唔使講，呢個「上山下鄉」計劃，一旦有小朋友因食物中毒、車禍意外等原因出事，又嚟場政治風波。到時一定有正義傳媒走出嚟，話政府為咗政治化妝推低失業率，白白犧牲特區嘅未來主人翁。</p><p>應棄咳藥水政策</p><p>其實，孫柏文好希望政府今日高姿態、大大聲話：「金融海嘯，世界永久改變，所以啲共度時艱、希望以前世界會返嚟嘅咳藥水政策，政府係唔會做。做就只會做啲迎合世界永久改變嘅政策！」<br> 金融海嘯嘅核心，就係現有信貸系統失靈。啲人借唔到錢，經濟下滑。<br> 咁信貸creditfinancing係乜？咪就係啲有錢不過冇生意橋嘅人，畀錢啲冇錢不過想搞生意嘅人。咁除咗借之外，仲有冇其他方法？有。就係叫人入股equityfinancing。金融術語就叫上市集資。</p><p>開放交易所發牌</p><p>問題係從四會合一之後，香港得番個發牌壟斷嘅港交所（388）。佢哋權力太大，一旦用錯嘅後遺症已有目共睹。最弊就係當港交所壟斷時，證監就大條道理瘋狂咁落實以「AAA信貸評級為安全」，乜都唔准做，鬼佬顧問話係「最佳管治」嘅政策。<br> 大家仲記唔記得仙士股、禁售期等，證監用嚟攞經費、擴大官僚版圖嘅事件？<br> 財爺、特首，為香港金融業未來着想，唔該畀人申請多幾個交易所牌，結束壟斷打爆證監，用競爭做監管同釋放企業集資嘅新渠道。<br> <br> 孫柏文<br>  http://phatdat.blogspot.com </p></body></html>