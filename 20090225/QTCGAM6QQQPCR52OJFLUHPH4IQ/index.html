<html><header><meta charset="utf-8"><title>求驗客手記：一百萬零一個柏拉西奧斯 - 求驗客</title></header><body><h1>求驗客手記：一百萬零一個柏拉西奧斯 - 求驗客</h1><p>剛在奧斯卡贏盡獎項嘅電影《一百萬零一夜》（SlumdogMillionaire），內容背景以印度貧民窟為主，講主角如何由一位窮人，參加遊戲節目，搖身變成百萬富翁。其實，英超亦係一個活生生嘅百萬富翁遊戲，好多窮小子藉着足球，成為小富翁，好似熱刺嘅柏拉西奧斯就係其中一人。</p><p>身價可頂洪國4支班霸</p><p>我求大俠周一晚睇英超直播，現在台足球評述員鄭兆聰就好直腸直肚，話呢個柏拉西奧斯點值咁貴；以佢身價，喺洪都拉斯可以搞4支頂級球隊。我都即時畀聰仔嚇一嚇，好彩比賽中後段，聰仔都讚番吓柏拉西奧斯嘅表現。<br> 事後我求大俠再問好熟中北美洲球壇概況嘅聰仔，佢話由於洪都拉斯唔算係一個發達嘅國家，所以當地足球亦唔係好蓬勃，要喺當地組成一支班霸，每季營運費都係大約200萬美金；另外，球員嘅月薪就更加只係4,000到5,000美金，兌起港紙都係3至4萬，人工絕對唔高；不過柏拉西奧斯𠵱家轉會到熱刺，閒閒地都4、5萬鎊周薪。<br> 不過，聰仔補充話24歲嘅柏拉西奧斯唔係唔好波，只不過以佢喺日前熱刺聯賽對侯城嘅作用，呢類貨色身價真係只值4、500萬鎊，熱刺要成1,200萬鎊先至買到佢，全因耕開有人爭，炒到貴晒啫！如果講到最值錢嘅洪都拉斯球員，聰仔就寧願揀𠵱家外借到賓菲加嘅國際米蘭前鋒蘇亞素，話晒都喺意甲證明過射手本色，唔似柏拉西奧斯咁，未紅先炒貴。</p><p>布魯士繼續尋寶</p><p>出身於中北美洲國家洪都拉斯嘅柏拉西奧斯，07年8月由國內球會奧林比亞外借至伯明翰，之後以100萬鎊轉會費加盟韋根，到上月以1,200萬鎊投效熱刺，短短唔夠兩年就搖身變成貴價球星，升級仲快過搭噴射機。韋根一轉手執過千萬鎊，領隊布魯士當然唔放過賺錢機會，手上已有厄瓜多爾嘅路爾斯華倫西亞呢隻金蛋，曼聯已經準備喺夏季轉會市場開價成1,800萬鎊撬佢。最近又傳出用600萬鎊簽入厄瓜多爾前鋒基斯迪賓尼迪斯，睇吓又係唔係下一個百萬富翁？</p><p>百萬富翁上位之路</p><p>1〉效力球會：奧林比亞<br> 效力年份：02-08年　上陣次數：102次　入球：32球<br> <br> 2〉國家隊：洪都拉斯<br> 效力年份：03年至今　上陣次數：58次　入球：4球<br> <br> 3〉效力球會：韋根<br> 效力年份：08-09年　上陣次數：37次　入球：0球<br> <br> 4〉效力球會：熱刺<br> 效力年份：09年至今　上陣次數：3次　入球：0球</p></body></html>