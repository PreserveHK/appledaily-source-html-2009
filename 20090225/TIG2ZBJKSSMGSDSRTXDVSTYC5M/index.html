<html><header><meta charset="utf-8"><title>中環在線：中海人事部阿頭教求生術 - 李華華</title></header><body><h1>中環在線：中海人事部阿頭教求生術 - 李華華</h1><p>裁員之聲不絕，中國海外（688）人力資源部副總經理林亢威噚日應浸會愛群社會服務處之邀，向一眾打工仔傳授職場求生術，唔使咁易被老闆叮走。佢話打工仔最緊要抱積極心態，唔只打份工，要當係自己事業，認真投入工作；千祈唔好恃住年資或學歷，認為份人工係「應得嘅，係老闆欠我嘅」。<br> 仲有，唔好當老闆係你秘書，成日要佢提醒你要做乜，幾時交功課；亦唔好以為老闆知道你想乜要乜，要講清楚。其實老闆係希望員工解決問題，唔係製造問題。有次有個助理經理問佢，冇影印紙點算？幾乎令佢噴到一地血。<br> 早幾年地盤工人臨近年尾，就出現被判頭拖欠工資走佬事件。佢話業界已經解決咗呢個問題，𠵱家一般建築商會要求年尾時，判頭向地盤工人發好工資同簽番收條，先至會向判頭發薪，咁就可以避免判頭走數。</p></body></html>