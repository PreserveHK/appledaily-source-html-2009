<html><header><meta charset="utf-8"><title>中環在線：包浩斯主席夫婦早已離婚 - 李華華</title></header><body><h1>中環在線：包浩斯主席夫婦早已離婚 - 李華華</h1><p>包浩斯（483）前晚突然宣佈免除董事唐書文嘅職務，令市場揣測佢同公司主席黃銳林嘅婚姻，係咪亮起紅燈。知情人士噚日同華華講，查實黃先生同唐小姐喺07年經已離婚，所以07年打後嘅年報，董事介紹早已冇咗「黃先生為執行董事唐書文女士之配偶」嘅字句。<br> 知情人士仲話，免除唐小姐董事職務，係整個董事會嘅決定，唔係一兩個人話事，董事會亦覺得呢個做法符合公司整體利益喎。<br> 由於罷免唐小姐要開股東特別大會通過，咁就要計吓雙方持股量。聯交所資料顯示，黃先生同唐小姐共同持有嘅私人公司，揸住包浩斯約1.8億股（約50%股權），兩人分別直接再持有2990萬及3611.4萬股。由於唔知兩人喺私人公司持股分佈，所以唔知唐小姐有冇機會翻案。<br> 知情人士話，股東會應該喺下個月底舉行，大家慢慢等啦。唔知雙方喺股東會前，會唔會再有一番角力呢？</p></body></html>