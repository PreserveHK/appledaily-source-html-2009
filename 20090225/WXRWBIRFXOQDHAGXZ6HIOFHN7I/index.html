<html><header><meta charset="utf-8"><title>T富商終極現身數Karen<br>「搵個23歲細路，錯到不得了」</title></header><body><h1>T富商終極現身數Karen<br>「搵個23歲細路，錯到不得了」</h1><p>現年23歲的港男黃長發，被揭搭上鄧姓鞋王T富商的39歲三奶李姿霆（Karen），因二人公開舉行記者會力證愛得癡纏，成為城中話題。連日來T富商一直沒有就事件表態，直至前日他終於站出來，力指Karen大話連篇和跟23歲的細路拍拖太任性，又謂二人關係已煙消雲散，往後Karen的生活只能靠自己。</p><p>黃長發與李姿霆去年12月6日在一個朋友派對中認識後，一見如故，迅速打得火熱，Karen瞞着哎吔老公鄧姓鞋王T富商與黃長發拍拖，後來東窗事發更高調舉行記者會承認戀情，黃長發更表示為女友退出娛樂圈，旋即成為全城熱話。連日來黃長發、其胞兄黃長興、Karen及其家人先後就事件表態，但事件另一位男主角T富商始終未有就戴綠帽這件瘀事開腔，前日他終於打破沉默接受本報專訪，還公開了一些他與三奶Karen的對話錄音（對話內容見附文）。<br> 從T富商提供的本月8日錄音對話中，原來Karen是在與黃長發公開戀情前一晚，才向T富商提出分手，而男方欣然接受之餘，還像教女般指她不應愛上一個「細路」，他說：「今次你搵個法國仔，細到23歲嘅細路，真係錯到不得了，個個好失望。」並勸她不要太任性，並叮囑她要好好照顧女兒。而當T富商三番四次追問Karen是否跟黃長發拍拖時，Karen由始至終都否認其事，又聲言不會做出傷害老公的事情。難怪記者會當天身在內地的T富商看到報紙刊登Karen與黃長發的親熱照後，會怒火中燒。</p><p>兒孫滿堂<br>無意爭女兒撫養權</p><p>T富商接受本報記者專訪時，承認他自己及家人都因Karen高調搭上黃長發而受困擾，他前日說：「我一向做人都好低調，如果佢（Karen）唔係講咗咁多唔係事實嘅事，我都唔想企出嚟講咁多嘢，總之今次係我唯一一次亦係最後一次講嘢，以後唔會再講啦！總之我想講我哋協議分手後，我已經冇再同Karen聯絡過，更加冇跪地求佢復合，佢做出咁多事嚟呃我，你認為我哋仲可能復合咩？佢已經行錯路，將來佢後悔就遲啦！成件事最慘係個女，個女5歲一直係食好住好，魚就要係斑類先肯食，平時又鍾意食鮑魚、魚翅同燕窩，以後唔知個女仲有冇咁嘅生活條件。」<br> 對於有傳聞指T富商有意與Karen爭女兒的撫養權，他否認說：「我已經有5個孫啦，不必去爭，你諗吓！我爭番個女嚟交畀邊個湊呀？等佢跟番媽咪啦，我原本係幫個女供緊一份教育基金，到個女18歲時就可以攞番1,500萬，但受益人個名寫咗Karen，𠵱家佢搵個大細路，我唔相信佢會將呢筆教育基金留畀個女，咁我當然唔會咁儍仔繼續供錢啦！」</p><p>嘲爛桃花<br>「大把女仔話想跟我」</p><p>據聞T富商與Karen分手後已沒再付她每月8萬元的家用，二人聯名的匡湖居也不准變賣，實行經濟封鎖Karen，對此他笑說：「如果佢唔大使，手頭上嘅錢應該足夠佢兩母女過活。」<br> 有指Karen一度深得T富商歡心，故近幾年來獲他送贈價值逾數千萬的鑽飾，T富商哈哈笑說：「我送畀佢啲首飾賣出去都唔值錢，因為冇證書。」為何不送有證書的首飾？他說：「因為我同佢都冇證書，所以咪買冇證書，你估佢係章子怡，要買有證書嘅畀佢。佢如果同我唔夾，大家講清楚分手，我係冇所謂，大家仲可以保持一個良好關係，但佢唔好當我儍嘅，一直同我講大話。」<br> T富商表示早年曾往批鐵板神算，他說：「當時批我話一字忌之曰李，提過我姓李嘅人掂不得，我賭氣唔信，𠵱家果然係，冇得拗頸。」被預言不適合跟姓李的人交往，可是T富商偏偏戀上姓李的Karen，結果Karen瞞着他搭上黃長發，現在果然證實二人無緣。<br> 發生三奶紅杏出牆事件，T富商謂不得不承認桃花太旺不是好事，問他會否再找其他女人取代Karen的三奶位置？他搖頭說：「唔會啦！真係幾鬼煩，我𠵱家係覺得好醜，連拖個女出街都驚俾人笑。」正室和二奶有沒有因此事嘮叨？他皺眉說：「梗係會有，我咪同佢哋講，係咪要我喺樓上跳落嚟呀？又怕俾狗仔隊跟，𠵱家搞到件事咁揚，真係累死我，大把女仔排晒隊嚟，因為佢哋知我咁易呃，又有錢，個個女仔都話想嚟跟我，你話煩唔煩？」</p><p>否認欺騙<br>指三奶早知有家室</p><p>對於Karen早前指T富商與她相好時一直隱瞞有家室，T富商前日展示了兩張02年其正室次子結婚時的照片，原來當時Karen也出席了這個婚宴，而且還與T富商的正室握手。T富商說：「02年我喺兩個做保險嘅女性朋友介紹下認識Karen，後來我個仔結婚，我就請埋佢3個嚟飲，當時我同佢都算係啱啱開始緊，所以佢又邊會唔知我有家室呀？佢講乜嘢都好，總之我同佢已經乜嘢關係都冇，只想佢好好養育個女啫！」</p><p>親撰三言詩嘲諷三奶</p><p>「桃花劫，今朝醒　六年遇，如煙雲　拜觀音，重口德<br> 　過去事，何追問　將來事，天曉得　百行事，孝為先<br> 　因果報，必自受　最可悲，禍及兒　問世事，情何物<br> 　千金盡，萬物變　再回首，後悔晚」<br> <br> 前日T富商接受記者專訪時，被問到目前心情如何時，他立刻拿了一首詩出來，說：「呢首詩係我作嘅，完全代表咗我𠵱家嘅心情同睇法，你哋照登啦！」想不到經營鞋業逾30年的T富商，原來曾經教書，肚裏還有一點墨水</p><p>指三奶連累女兒</p><p>T富商更不斷問記者是否看得明該首詩，後來還親自解讀一番，他說：「『桃花劫，今朝醒』，呢6年幾同Karen感情就係一個桃花劫，我就好似入咗個狐狸洞唔識走番出嚟，今日終於醒啦。<br> 「『六年遇，如煙雲』，就解讀呢6年嘅相遇，好似煙消雲散咁，我哋嘅關係比覆水難收更加冇可能有得回頭。『拜觀音，重口德，過去事，何追問，將來事，天曉得。』就係我信觀音，好重視口德，過去嘅事唔想理啦，至於將來嘅事，邊個知呀？」<br> T富商又說：「我覺得孝順係好緊要，Karen咁樣呃父母，將來因果報應時，佢就一定自己受番，但最慘佢要累埋個女，到有一日佢俾人呃晒啲錢，後悔想回頭佢就會恨遲啦。」</p></body></html>