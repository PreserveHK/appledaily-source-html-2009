<html><header><meta charset="utf-8"><title>中環在線：馬明哲08年斗零都唔收 - 李華華</title></header><body><h1>中環在線：馬明哲08年斗零都唔收 - 李華華</h1><p>舊年，平安保險（2318）經歷咗最唔平安嘅一年，巨額融資惹嚟各方譴責，入股富通又蝕到渣都冇咁滯，仲要發出20年嚟首個盈警，就連董事長兼行政總裁馬明哲份人工兼花紅，都俾股東嘈到今時今日。</p><p>07年收逾6000萬</p><p>07年馬董破紀錄收咗超過6000萬銀人仔薪酬，點知08年負面新聞一單接一單，結果為咗對得住班股東，馬董已經決定唔收舊年份人工，又唔要花紅，勢要與平保共進退！<br> 《21世紀經濟報道》講，馬董期望以自己「分文不取」嘅行動，同全體員工共度時艱。華華問過平保發言人，佢話馬董的確決定舊年一毫子人工同花紅都唔收，主要因為集團內外營運環境產生巨大變化，拖累業績表現，馬董今次咁做係希望能夠上下一心，共度時艱。</p><p>希望其他高層跟隨</p><p>睇番平保07年年報，馬明哲總薪酬達6616.1萬（人民幣．下同），其中底薪481.9萬、獎金超過4000萬、捐款2000萬。一直以嚟，平保高層薪酬都係同股價兼業績掛鈎，𠵱家發盈警，股價又得番高峯期嘅三分一，接近平保消息話，馬董今次斗零都唔收，係希望對其他高層起模範作用。此外，內部仲承諾集團「不裁員，不減薪」，以免打擊員工士氣咁話。<br> 睇嚟，其他高層舊年嘅花紅都危危乎！<br> <br> 李華華<br> mailto:LiWaWa@AppleDaily.com</p></body></html>