<html><header><meta charset="utf-8"><title>Kama鈴木仁齊玩小腳板走天涯</title></header><body><h1>Kama鈴木仁齊玩小腳板走天涯</h1><p>邊個隻腳板？之唔係新一代HTCCruise隻小腳板。名字跟上一代一樣，但外形圓潤了，還新增Footprints功能，讓你足迹印滿天下影相留念之時，更配合GPS記實座標定位。唔通係09大趨勢，乜部WM手機又咁配合蘋果iPhoto嘅？<br><br>記者︰陸俊雄<br>攝影︰譚盈傑</p><p>腳印擺上機面</p><p>最近研究緊Mac機iPhoto09，一時間諗唔起邊部相機，影相時有全球定位紀錄，好讓在iPhoto上即時顯示。點知就傳來HTCCruise新機推出，還搵來Kama和鈴木仁造勢。<br> 新Cruise今回主打新增的Footprints功能，呢隻小腳板同日常手機中的相機功能有所分別。在HTC的招牌TouchFLO介面中可睇到，Footprints是獨立一個功能，一般相機功能是另一個圖示。<br> 當用Footprints影相時，假若身處在室外地方，GPS會自動開啓，經緯座標也自動紀錄下來。但相反身處在室內地方，GPS用唔到的話，手機就會轉投Wi-Fi或GPRS懷抱，從GoogleMap上找出大概位置。然後還可以自行加料，例如去了間餐廳，可以加個電話號碼，加文字或聲音備忘難唔難食都得。</p><p>配合駕車人士</p><p>香港咁細，唔似得外國地方大，經常開車會利用到GPS裝置，所以香港一直興唔起。不過難得仲有手機大牌依然咁落力Sell呢個差點被遺忘的功能，值得多講兩句。新Cruise除了影相記位外，跟機更有埋PAPAGO！導航軟件和專用車架。當手機放在車架上，畫面會自動進入到NaviPad導航介面上。例如正身處旺角，想去番上次西貢某度食海鮮，一時唔記得點去，就可以藉住上次Footprints影過張相，擬定一條行車路線出來，啱晒無記性一族。</p><p>觸控反應流暢</p><p>感覺上Cruise比起上年還要貴的大面TouchHD還要好操控，TouchFLO2D反應適中，沒有過敏跳頁的現象出現。加上TouchScreen左右下方，有導航和Footprints的快捷鍵，非常方便。<br> 更要一提中間的四向滑輪，例如在讀取信息或看相時，手指按環、再順時針轉動，就會依次從上而下的揀選移動，流暢度非常好，值得一讚。最後溫馨提示，有興趣買新機不要誤撞到慣常去開的CSL，因為今次換了喺Smartone獨家發售。</p><p>Profile</p><p>制式︰GSM四頻/WCDMA<br> 作業系統︰WindowsMobile6.1Professional<br> 記憶體︰ROM512MB、RAM256MB<br> 螢幕︰2.8"QGVA<br> 相機︰320萬像素CMOS<br> 支援︰藍芽2.0A2DP、IEEE802.11b/g<br> 電池︰1,100mAh<br> 重量︰103g<br> 體積︰102×53.5×14.5mm</p></body></html>