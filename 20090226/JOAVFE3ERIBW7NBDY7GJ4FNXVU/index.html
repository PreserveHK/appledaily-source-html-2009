<html><header><meta charset="utf-8"><title>誤爆地產是第十個振興行業<br>中環在線：成思危報錯料上央視澄清 - 李華華</title></header><body><h1>誤爆地產是第十個振興行業<br>中環在線：成思危報錯料上央視澄清 - 李華華</h1><p>前任全國人大副委員長成思危上周六喺一個學術論壇漏口風，話房產業係第十大產業振興規劃，即時令到市場對內地樓市同內房股前景多番啲憧憬。不過，佢噚日接受中央電視台《經濟半小時》專訪時就幫自己澄清，話只係以學者身份同學生講呢個題目，而呢個題目早於本月17日有報章報道過，根本唔係新聞。簡言之，佢冇爆料！<br> 成思危坦言：「已從人大副委員長的崗位退下來，現在所講的，都是學者觀點，學者不可能代政府去做決策」，「那個列入規劃，那個不列入規劃，這是政府的事，對不對？」佢認為，成件事係發改委、能源局同建設部嘅事，相關報道唔係咁準確喎。</p><p>辯稱只是睇報紙得知</p><p>央視記者直接問成老，點知房產業係第十大產業振興規劃？佢話喺報紙睇番嚟，仲將份報道印埋出嚟，話首先喺人民網見到證券報17號發佈嘅新聞，指能源業振興規劃被房地產取代。佢上周六同學生上課時提到呢件事，根本唔係乜嘢新聞發佈。<br> 成思危今次透過中央電視台節目幫自己澄清，真係比較罕見，可能佢見件事鬧大，投資者全部認為佢講得嘅就係真，點知事情有變。其實隔咗兩日，外電已經引述消息人士否認呢件事，話中央將會以「長期規劃」形式支持房地產行業，真係一個美麗誤會。<br> <br> 李華華<br> mailto:LiWaWa@AppleDaily.com</p></body></html>