<html><header><meta charset="utf-8"><title>中環在線：唐唐細妹唔裁員撐政府 - 李華華</title></header><body><h1>中環在線：唐唐細妹唔裁員撐政府 - 李華華</h1><p>政務司司長唐英年細佬唐慶年揸弗嘅美維控股（3313），舊年裁員兼減薪，俾尊貴嘅議員狠批有錢賺都咁刻薄。噚日唐唐個妹、美維副主席唐英敏主持業績記者會，為裁減咗近百名本港員工解畫，話全因間積層板廠房喺上世紀80年代起嘅，設備太殘舊，冇辦法之下惟有併入大埔廠房，𠵱家本港員工得番600人左右，冇諗住再裁人咁話。<br> 咁又係，唐唐最近密密走出嚟叫企業要有良心，保住員工飯碗，如果美維仲喺呢個風頭火勢cut人，唐唐乜面都冇晒啦！所以美維舊年全體董事減薪一成，慳番二百幾萬，至少肯擺個姿態同員工共度時艱。</p><p>不嬲請展翅學生</p><p>適逢噚日財政預算案公佈，唐英敏話，自己全日開董事會會議，仲未有時間留意細節。至於美維會唔會響應用公帑津貼企業聘請大學生實習，就要了解吓先，之但係佢話，公司不嬲都有請展翅計劃學生喎！</p></body></html>