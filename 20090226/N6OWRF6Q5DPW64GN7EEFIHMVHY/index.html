<html><header><meta charset="utf-8"><title>轆Book：ToyotaIQCute女變型藍</title></header><body><h1>轆Book：ToyotaIQCute女變型藍</h1><p>ToyotaIQ係現時全球最細四座車仔，外形的骰圓碌碌，唔使扮已經Cutie到暈冧倒一眾女生，點知IQ唔心足，藍光變身，全身藍色拉花、頭尾燈連車底同個櫳都裝晒藍色LED燈，當堂變身型「藍」，連一眾潮人都要拜倒石榴裙下。<br><br>記者：梁美甜<br>攝影：譚盈傑<br>Model：Ayu</p><p>藍光冷型</p><p>藍色素來都給予人又冷又Cool嘅感覺，係，但同時又營造神秘兼型仔嘅感覺，以藍色LED燈為主，配置於車身及車櫳，由外至內又或內到外都流露一致嘅冷型格調。<br> 最得我心，係呢部IQ型喺內置尾廂門邊一排藍光燈，就算關上尾廂，圍住尾燈同尾廂都會顯出一線藍光，酷！每當打開任個一個車門，兩邊門側以及車底都綻放出一串藍光，車底又呈現一個個圓光，令人諗起UFO！</p><p>藍花減Cutie加魅力</p><p>IQ先天外形的圓潤可愛，今勻加上藍色為主調拉花，即一洗Cutie觀感，咁拉花唔使全身拉嘅，如果係，噴過顏色無咁嬲喇！師傅酌量喺車頭頭蓋邊位、泵把角位、頭唇位置等，以及車尾尾廂邊位、尾泵把角位等，車側裙邊等一啲細微位拉花，點到即止，即時變身成型藍，點綴一下，呢啲咪就係品味囉！<br> 車身引擎配置則無做任何變裝，保持雙門四座絨椅，新車車價係$189,000，變成型藍之後都只係加多一萬，盛惠$199,000，唔知上去搵車房拉花加裝配成咁，又要收你幾多呢？</p><p>a.尾燈內側置有一排九盞藍色LED燈，關門都流出一線藍光，型。</p><p>b.門邊手枕下置有六盞藍光燈，夜晚開門至盞。</p><p>c.連側鏡底都整幾盞LED燈，真係盞鬼。</p><p>d.只要打開任何一個門，即見兩側車底波波光。</p><p>ToyotaIQ規格</p><p>售價：$199,000<br> 引擎：996cc直三<br> 馬力：68ps/6,000rpm<br> 扭力：9.2kgm/4,800rpm<br> 傳動：CVT-i無段變速自動波，前置，前輪<br> 查詢：富利堡（28776700）</p></body></html>