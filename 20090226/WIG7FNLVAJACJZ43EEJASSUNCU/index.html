<html><header><meta charset="utf-8"><title>中環在線：小小超增持電盈唱通街 - 李華華</title></header><body><h1>中環在線：小小超增持電盈唱通街 - 李華華</h1><p>8號仔電盈呢排有幾亂，睇怕唔使點講。呢頭高院批准證監會介入私有化聆訊，嗰頭由鬼佬董事總經理AA艾維朗揸fit嘅裁員行動就搞到一鑊泡。之不過，諗住同阿爺（新聯通）一齊畀4.5元私有化8號仔嘅主席李澤楷就話之你，靜靜雞咁繼續增持。<br> 繼本月17號，佢間盈科拓展掟近3000萬元增持750萬股之後，喺證監仲有21日搵證據預備整佢單大茶飯、股價復牌預咗會跌（噚日真係跌2.51%到3.89元）之時，噚日佢再掟1921.5萬元，增持500萬股，每股平均價3.843元，令持股量增至28.6%。</p><p>罕有地即時公佈</p><p>本來，佢對公司有信心冇乜好講，但奇就奇在噚日佢增持就即刻公佈，有別於過往幾日後先至睇到。雖則話銀碼唔大（對佢嚟講），但呢啲「信心的表現」可能意義深遠，至於係乜意義同有幾深遠，咁就真係任你估嘞！</p></body></html>