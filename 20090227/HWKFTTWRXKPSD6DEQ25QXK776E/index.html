<html><header><meta charset="utf-8"><title>中環在線：錦勝上市送紙金牛贈興 - 李華華</title></header><body><h1>中環在線：錦勝上市送紙金牛贈興 - 李華華</h1><p>人逢喜事精神爽，噚日錦勝集團（794）掛牌，主席莊金洲拉隊到港交所（388）出席上市儀式，滿場飛同來賓及自己友拍照留念，好鬼風騷。之但係見到一班久候嘅傳媒，莊主席即刻變咗怕醜仔，講咗對股價非常滿意、前景樂觀之後，就滾水淥腳想走人，好彩靚女公關拉佢返來，等華華好交差。<br> 路邊社消息話，莊主席唔慣面對傳媒，前幾日已經惡補咗啲modelanswer，諗住噚日用，點知臨場忘記台詞。華華只好講句，希望在明天。</p><p>主席臨場忘記台詞</p><p>上市儀式唔少得交換紀念品，從事紙製包裝產品生產嘅錦勝，送咗隻貼金紙嘅瓦楞紙牛牛畀港交所，價廉物美兼應節，但若果係預祝港交所晉身金牛股，咁就真係前路遙遙。<br> 錦勝獲兩位策略股東玖龍紙業（2689）嘅張成飛，同理文造紙（2314）李文俊入股，兩位配角都冇到場恭賀，玖紙只派咗執董張元福做代表，李文俊就搵細佬李文斌代兄現身。</p></body></html>