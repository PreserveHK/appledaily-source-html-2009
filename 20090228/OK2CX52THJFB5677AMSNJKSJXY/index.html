<html><header><meta charset="utf-8"><title>逆向IPO - 左丁山</title></header><body><h1>逆向IPO - 左丁山</h1><p>世姪W身為私募基金嘅亞洲主管，好謙虛咁話請左丁山到IFC利苑吃午飯，有事請教喎。一坐低，世姪W話已經叫咗一條東星斑，問仲要點乜嘢其他菜，哎吔，又食東星斑，奢侈啲喎，世姪W話睇過左丁山幾日前講過，以為蒸東星斑係左丁山之favorite。左丁山連忙更正，話研究K贏馬開心，偶一為之啫，世姪W冇贏馬，唔使咁客氣。不過世姪W堅持話已經叫咗，唔想收番柯打。<br> 也罷，照吃可也。世姪W話留美多年，呢次返嚟香港，在中環工作，發覺有啲環境唔同，周圍都講英文，十分國際化，佢自己就知道好多好多留學英美嘅學生返咗嚟，雲集中環，講英文差啲嘅，好似難以打入圈子。呢個圈子自不然係投資銀行、私募基金、證券行、對冲基金、基金之基金（fundoffunds），以及國際律師行等等，呢班圈中人當然思想西化，行為西化，係蘭桂坊、蘇豪區常客。可惜呢，金融風暴一到，不少圈中人「失蹤」，或者收入大幅度減少，冇以前咁豪氣咯。</p><p>世姪W雖然話請教，其實教咗左丁山好多新事物。譬如佢講到ReverseIPO，左丁山就唔知佢講乜。要佢多加解釋，世姪W話幾年前美國興起一種新投資工具，就係將一隻完全冇資產，只有現金嘅公司在納斯達克市場上市，現金多多少少都有，不一而足。如何賺錢呢？就係搵一啲有前景，有cashflow（現金流），但限於大環境（例如𠵱家）而上唔到市嘅A公司，作逆向收購（相等於一間未上市公司A買入一間只有現金而沒有負債及其他資產，非常亁淨嘅上市公司B），收購以發行新股票支付，於是交易完成後，A公司變成納斯達克市場嘅上市公司，B公司股東（基金）成為A公司之少數股東，A公司可以得到現金及上市地位，B公司原股東當作投資咗落一間有前景嘅公司，而且唔使等佢上市，隨時可以沽出股票套現。世姪W講咗一輪，左丁山先至明白，果然係美國人想出來嘅一條財技妙計。世姪W話佢好有辦法搵到B公司，左丁山如果認識一啲上述A公司之類，可以同佢傾吓喎！</p></body></html>