<html><header><meta charset="utf-8"><title>1秒30格狂拍　運動殺手！</title></header><body><h1>1秒30格狂拍　運動殺手！</h1><p>運動攝影對卡片DC最大難題！係由舉機、對焦到拍攝都需要一定時間，要攝得最珍貴一刻並唔容易，問題嘅根源係唔夠快；但Casio新推EX-FC100就話要挑戰極限！因為佢配備有卡片DC罕見嘅每秒30張極速狂拍，唔好話捕捉重要「一刻」，拍嗰「一刻」連環圖都仲得！<br><br>記者：許福合<br>攝影：譚盈傑<br>Model：Cherry@PureModel</p><p>體貼慳位揀相Save</p><p>以往嘅卡片DC，每秒連拍5、6張已經叫頂呱呱，今次Casio新機EX-FC100突破極限高玩30FPS！唔好話淨贏過普通DC仔，甚至好多單鏡機都未必及得上。要打開連拍功能好簡單，EX-FC100機頂已設有專用鍵，按下快門旁「30」掣就會進入連拍功能，這個時候只要按住快門就會不斷狂拍。<br> 玩得「連拍」相片數量一定多！為慳記憶體，EX-FC100影完相就會自動進入「連拍Save」重播，你可以揀Save一張、多張或全部。另外Save咗嘅連拍相片，喺以後「普通重播」時，為避免大量近似相片放埋一齊，令搵相有困難，連拍相片會自動堆叠埋一齊，甚或用MotionJPEG效果以連環圖播放，真係一個幾體貼設計。</p><p>合成連拍專影夜景</p><p>EX-FC100最高解像度1,200萬像素，與好多相機一樣，進行快拍時會被迫降低相片像素，不過EX-FC100尚算可接受，仍然有600萬像素畫質，算幾誇張！除咗高速連拍，EX-FC100仲有一個Slow功能都好值得玩，當按下機頂Slow鍵加上保持住半下快門，畫面就會形成慢動作速度，當見到最佳時間就全按快拍，可以幫助用家挑選最佳拍攝時間。<br> 另一個實用功能係高速連拍防震，以往影夜景要出動腳架，但EX-FC100透過連拍功能，把多張相片數據資料，相互引證補足後再合而為一，達致正確曝光效果；有咗佢幫手，要手持相機影夜景都無問題！</p><p>Profile</p><p>感光元件：1,200萬像素CMOS<br> 光學變焦：5倍<br> 記憶卡：SD/SDHC<br> 感光度：ISO100-1600<br> 快門速度：1-1/1,000秒<br> 屏幕：2.7吋<br> 體積：99.8×58.5×22.6mm<br> 重量：146g<br> 查詢：捷成洋行（29262300）</p><p>同場加映<br>EX-S12最薄1,200萬</p><p>Casio新推EX-S12，係現時1,200萬像素卡片DC之中最薄一款，機身厚度最薄處只有13.8mm，配合機身有4色選擇（紅、綠、銀及黑），外形已經相當搶眼。功能方面，用上最新EXILIM4.0引擎，改善相片畫質同時，亦有更多功能，如動態合成相片、可美化肌膚嘅美顏模式等。機背還設有專用攝錄按鍵，可以拍攝1,280×720高清影片。</p></body></html>