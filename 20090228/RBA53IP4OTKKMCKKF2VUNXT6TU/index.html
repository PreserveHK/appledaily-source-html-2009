<html><header><meta charset="utf-8"><title>張栢芝訪問全文</title></header><body><h1>張栢芝訪問全文</h1><p>昨晚有線播出這個名為《張栢芝站出來》的30分鐘特備節目，張栢芝接受主持人區永權訪問時不時情緒激動，多次哽咽落淚。</p><p>□主持人：事件發生至今首次開腔，好多女同事都話你勇敢，過去一年你選擇沉默，點解今日選擇講嘢？<br> ■張栢芝：事件至今年幾，我嘅作風不嬲唔多講嘢，件事令我完全沉默，因為以前由細到大，後生仔有做錯事嘅時候未必識認錯，今次事態嚴重，我選擇沉默唔係因為驚、唔係因為覺得羞恥、唔係唔識面對群眾。今次學識原來一個人面對承擔自己錯誤，學識乜都唔想講。自己就做一個法官，同時做埋犯罪人，判自己坐監，that'swhy冇同公眾交代，內心好似有個計時炸彈，好驚，嗰種驚唔識同人講點驚。諗住呢啲係私隱，同埋陳先生（陳冠希）承諾唔會畀第三個人睇，我同自己講唔會有事，佢事實上講過唔畀人睇，我好放心，自己呃自己，但有做過就真係好驚，直到收到消息話啲相第二日會出，會喺全香港出嚟，當時好驚。Lucas當時只有7、8個月大，我即刻入房抱起個仔，未抱起前唔識形容嘅驚，驚到腳軟，（此時張栢芝強忍眼淚）膝頭哥屈低有少少失平衡。但係我抱住一個只有7個月嘅小朋友，望住個仔同自己講，如果我係一個大人都冇勇氣企起身，一個咁無助嘅細路仔又點呢？我同自己講唔得，一定要企起身，我都以為自己會癲，嗰一刻冇，為咗個仔要企起身。<br> 事件發生即係報紙出嗰日要拍廣告，廣告客同公司覺得我唔應該出席，我照拍，但好難堪、好難堪，咁都要㗎。自己做錯事唔可以話情緒唔好唔拍，我預咗一切後果，拍完之後廣告商話唔播得，我都預晒，人要承擔自己有錯。</p><p>我啲朋友、屋企人同經理人都叫我唔好太怪責自己，話我係受害者，好多普通人都有做過，只不過你係公眾人物。我想講我唔係受害者，係可能好多人做過呢啲事，亦唔係我控制之下，但我覺得唔可以否認。我係公眾人物、係偶像，自己做嘅嘢影響下一代嘅人，我同身邊人講唔好再話我係受害人，我冇埋怨任何人，身邊可能有啲人講陳冠希點點點，我一句都冇講佢嘅不是，冇同傳媒講，今次唔可以將自己嘅錯誤推卸人哋身上。<br> 呢一年我沉默不語，我天不怕地不怕，我選擇判自己一個懲罰，面對自己所有責任，我唔同大家交代係因為唔想得到任何同情。之後我照出街，心裏好難受，做一個女人好難受，為咗個仔，第時要話畀佢聽，媽咪做錯事唔啱，好彩我一向爹哋媽咪教育我有錯就要認，打就要企定。我選擇錯就認，打就企定，我唔出嚟講但照同個仔出街，媽咪做錯事唔應該放喺一個細路仔身上，我要出去承擔所有外界眼光，當懲罰自己，我唔匿埋唔逃避。有啲人同我講Ceci（張栢芝英文名Cecilia簡稱）你好慘，我支持你，有啲人會覺得你做呢啲嘢，唔同人有唔同諗法，我照去承受，要徹底承認一切。</p><p>□主持人：點解選擇喺陳冠希喺加拿大上庭後再出嚟，有乜特別原因？<br> ■張栢芝：我一直冇諗過出嚟，我未坐完監仲守緊行為。直至噚日睇報紙、睇完電視佢喺庭上出嚟，我同自己講要企出來。好似陳冠希話女受害人要有healthy、安康，叫我哋站出嚟，所以我今日站出嚟。噚日報紙標題寫「她們受夠了」，呢年幾我未覺得受夠，未覺得受傷害，自己做過就要認，我企出嚟因為今日受夠了，唔係陳冠希所講，佢哋班女受害人受夠，係我受夠你。一路話希望畀受傷害人有healthy，最傷害我哋嘅唔係傳媒，最傷害我哋嘅係你，受夠係受夠你囉。你竟然喺法庭外回應記者時同我講公義？貓哭老鼠話保護我哋班女受害人，希望我哋企起來？我復唔復出唔緊要，佢話叫班女受害人盡快站起來，要有healthylife，竟然夠膽擘大眼講大話，以為信咗主就唔會講大話？到我睇新聞好失望，佢淫照事件後信咗主，好失望好失望，話自己投靠耶穌上帝，擘大眼講大話，失望到想同陳冠希講，耶穌唔係向傳媒交代嘅避難所。</p><p>□主持人：事件超過一年，過去一年選擇沉默，點解選擇今日開腔？<br> ■張栢芝：一年前，佢開記招話盡一切能力保護女受害人，佢冇做到。女受害人亦都冇希望賠唔賠償損失，佢乜都冇做，佢冇保護我哋，啲相喺網上繼續流傳，佢冇用任何方法去制止，我哋何來有安康？何來可以站出嚟？第一，我想講你乜都冇做過，第二，我想用幾個字形容佢：貓哭老鼠假慈悲。事件發生冇同我哋講過一句對唔住，只係識同公眾講。我經理人知道發生事，知道啲相第二日會登，之前一日打畀佢，佢一聽電話，想問佢發生乜嘢事，問個到底，唔係要彌補啲乜，都知道定局，佢答：「開緊會，處理緊，好快打畀你。」之後「蓬」一聲收線，當時又驚又震，一路再打熄咗電話，當然冇機會冇能力接觸佢。如果真心承認錯誤，同公眾講咁保護我哋，起碼私底下電話講聲對唔住，佢冇。我應該為所有女性，為事件女受害人企出嚟，話畀佢聽你如果到今日唔承受自己錯誤，我寧願你唔好講嘢。</p><p>□主持人：你覺得陳冠希為呢件事需要負幾大責任？<br> ■張栢芝：每一個人自己衡量，我自己承受幾多教訓，面對幾多錯誤、損失、尊嚴所有嘢，我唔敢講叫佢點面對。你自己唔承擔錯唔緊要，我唯一想講，唔好出嚟扮保護班女artists，你話我哋係受害人，我哋係受害人你係乜嘢？你係最重要決定我哋安康站起來，我哋冇佢咁好彩，佢可以去外國發展，簽歌手自己做經理人，其他女藝人都冇佢咁好彩，我唔夠膽要求問佢去面對自己錯誤，肯唔肯改變自己，真心承擔，每個人都唔同。<br> <br> □主持人：事件發生正值農曆新年，好多親戚嚟拜年。<br> ■張栢芝：嘩！難受到…啱啱新年，啲朋友上嚟拜年，自己個心好難受，睇到啲朋友喺我面前扮冇嘢仲難受。因為條路自己選擇，但心痛在朋友喺我面前扮冇嘢，嗰個moment難過好多，好開心有班咁嘅朋友。</p><p>□主持人：有冇試過崩潰？<br> ■張栢芝：泰國落飛機返屋企嗰晚，我同老公（謝霆鋒）去泰國拍戲，抱住Lucas（張栢芝兒子）（張栢芝哭了，主持人遞上紙巾），心跳到呢，知道機場好多記者，唔覺得怕尷尬for自己，心跳得好緊要，抱住個仔同老公出現，好多記者影相，返到屋企喊得好厲害，因為自己一個人嘅錯誤影響到屋企人，好怕影響到謝家，但好感動，好開心，上上下下好支持我，支持到不得了。我係喊過兩、三次，冇傷心過，傷心係唔想自己嘅嘢影響長輩老人家擔心。我老爺（謝賢），事件相片第一日出街，你知男人唔講好多嘢，佢即刻上我屋企，乜都唔講扮睇Lucas，我已經知乜嘢事，佢想畀message我，有乜事一家人一齊撐；我奶奶（狄波拉）又係，好難堪嘅事好難問個究竟講個究竟，佢乜都冇講，送瓷磚公仔畀我，係兩個人抬住一塊荷葉，公仔刻住風雨同路，一個公仔就知道佢想畀我乜嘢message。我老公更加唔使講，乜都冇問過我，淨係講一句：『得啦，老婆，冇事，有我喺度。』我爹哋媽咪都好支持我。我冇為呢件事喊過，好慘，女人咁樣畀人睇，我喊過兩、三次。阿媽打電話畀我，我就話「媽，我冇嘢」，第一我想報喜不報憂，第二我做錯事，唔可以有任何好慘，呢樣係我真正面對嘅懲罰。阿媽好傷心，「阿女你唔好夾硬死頂」，我話媽咪我冇事，邊有阿媽覺得個女咁樣冇事，阿媽同我講咗一句：「如果媽咪可以頂到，媽咪寧願同你頂。」我忍住好辛苦，同佢講冇事，Lucas喊啦，唔講，我喊一次，點解呢個女可以衰到咁？（張栢芝再落淚）令媽咪講番咁嘅說話？我同自己講要更加勇敢面對錯誤。</p><p>□主持人：你話你由始至終未嬲過陳冠希，你有乜嘢說話想同佢講？<br> ■張栢芝：畀我哋女性一個尊重，畀女性一個尊嚴。呢年幾班女仔suffer好多，我哋冇要求一年前所謂嘅承擔保護，但唔好一年後出嚟貓哭老鼠，講一套做一套，為求得到公眾寬恕，而繼續繼續傷害我哋呢班女仔，傳媒冇傷害我哋，因為自己真係要承擔。陳冠希先生，我冇怪你，希望佢唔好再…（張栢芝哽咽）希望尊重我哋女性，希望尊重我哋女性，我哋都有媽咪生㗎，唔係得佢一個有媽咪陪佢出庭，我哋都有父母囉。</p></body></html>