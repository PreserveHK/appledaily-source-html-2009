<html><header><meta charset="utf-8"><title>TVB之友alainmikli　30周年再浮誇</title></header><body><h1>TVB之友alainmikli　30周年再浮誇</h1><p>各位最熟口熟面的眼鏡名牌，一定是alainmikli。唔需要去眼鏡店或者親自買來戴，晚晚都一定見到呢位大師作品在你面前行來行去。因為──只要打開電視機，alainmikli幾乎逢劇必贊助TVB，分分鐘紅過電視台花旦小生，成功入屋。今年適逢30周年，更推出超浮誇復刻版太陽眼鏡。認住佢個樣，我又想睇吓邊套劇有乜角色會Carry到呢個高難度靚款。<br><br>記者：葉雪芯<br>攝影：陳陶鈞<br>Model：Crystal@jamcast、Howard@starzpeople<br>Makeup&amp;Hair：Miffy、Becky</p><p>OnHoward：<br> alainmikli30周年限量版紫色格紋舊款Twist$9,828<br> <br> OnCrystal：<br> alainmikli30周年限量版紅色橫紋Twist復刻變革版$9,828</p><p>OnHoward：<br> mikli鈦金屬眉框眼鏡，《歲月風雲》的馬德鐘戴住佢由好人變壞人。$6,630<br> <br> OnCrystal：<br> mikli鈦金屬眉框眼鏡，《與敵同行》的郭晉安戴住個樣奸到出汁。$4,875</p><p>OnHoward：<br> alainmikli啡白格膠眼鏡，《當狗愛上貓》的廖碧兒戴住做惡上司。$4,407<br> <br> OnCrystal：<br> alainmikli黑白格膠眼鏡，《畢打自己人》的OL四眼妹江欣燕幕幕都是am。$2,574</p><p>OnCrystal：<br> mikli啡×綠色膠眼鏡，《畢打自己人》的江欣燕戴過。$3,939<br> <br> OnHoward：<br> mikli紅×紫膠眼鏡，又係《畢打自己人》的江欣燕戴過。$4,875</p><p>不嬲有鋪贊助癮</p><p>邊個係陳志雲愛將？Amigo、鄧健泓都唔使再爭，因為無人夠alainmikli同陳總咁Friend。alainmikli與TVB的關係好到點？試吓扭開電視機，隨便睇一套劇集都會見到alainmikli眼鏡的蹤影，《當狗愛上貓》、《家好月圓》、《歲月風雲》、《與敵同行》等，就連家陣晚晚播緊的《畢打自己人》中的四眼OL妹江欣燕，所有佩戴過的眼鏡均由alainmikli贊助。<br> 其實多年來alainmikli都有鋪贊助癮，都可算是靠Sponsor來起家。自1983年EltonJohn第一次戴上alainmikli的眼鏡出席公開場合表演，alainmikli熱潮就好似流感病毒般火速在世界各地擴散，紅足20年，alain先生又與多位國際明星如ChantalThomas、GraceJones友好，他肯贊助之餘大家又不介意日日戴am上面；近年再多個KanyeWest戴上超浮誇的百葉簾款式眼鏡Rap住上台表演，alainmikli再度成功出位，咁又賺到名聲，廣告錢都慳唔少。就連近年主打年輕市場的副線mikli都開始踏入贊助之路，農夫都係客仔之一，近日上畫《保持愛你》內的方力申更加幕幕戴住mikli出鏡。</p><p>舊鏡復刻變革版</p><p>雖然有大量潮星加咁大間電視台力撐，不過話晒都係眼鏡界老大哥，今年30周年紀念絕對唔會馬虎了事，alainmikli將經典的眼鏡款式Twist再次推出，全球大約只得100副，不過點都唔及加推的舊鏡新造復刻變革版咁矜貴，全球只得50副，每副都有晒出世紙證書，亞洲地區更加只得10-12副左右。Twist三角形鏡框在七、八十年代紅極一時，就連一代妖姬籮記都曾戴住出騷，今次趁生日推出超過六種色的鏡款。問到大師alainmikli未來有乜大計，他說：「2009年我想再搵多些新物料和設計再豪華浮誇一點的款式，或者會試吓用水晶、水鑽、純金等等。不過呢啲新設計或者不會再只得我一個人，未來會與不同的設計師合作，例如最近就有珠寶設計師DelfinaDelettrez，希望可以將實用的眼鏡再多樣化，成為一個FashionItems。」</p><p>係人都知道陳總揀選志雲飯局禮物給嘉賓時出名挑剔，做得志雲哥的愛牌之一，佢都揀咗兩對「am」送畀荷媽李司棋。</p><p>alainmiklishop（25230103）<br> 中環威靈頓街28號地下</p></body></html>