<html><header><meta charset="utf-8"><title>跑馬應酬 - 左丁山</title></header><body><h1>跑馬應酬 - 左丁山</h1><p>夜馬馬場，最多生意應酬，不少老闆階級與董事級人物，到咗星期六、日，每去到東莞、中山打高爾夫，唔到馬場，但星期三夜馬就唔同，到跑馬地參加夜馬賽事，係一個放工後應酬嘅上佳藉口，有啲外國來港嘅客戶幾喜歡晚上到快活谷一行，七點到十點，消磨三個鐘頭，飲食之餘可以小注怡情，一樂也。<br> 左丁山就參加咗一個如此這般馬場飯局，講政治講生意多過講馬，真係有助於馬會餐飲而無助於馬場投注額。一位知名人物講到行政會議新成員，甚有意見，諸多批評，原來佢識齊五位新科議員，除咗劉遵義教授之外，對其他四位都唔服燒賣，話楊女士係純工業家；葉先生係世外高人，不食人間煙火；劉先生係長老，識得鄉下事；胡女士係舊電池，即使係新電池嗰陣，都唔知佢有乜貢獻。嘩，句句有骨，驚死我哋聽唔明，仲要加多一句：「政治圈子當然用人唯親，唔通搵頂心杉同自己傾管治大事咩，但用人唯親之時，都要搵啲叻㗎、有用㗎，對自己有助力㗎嘛！」說得有理，奧巴馬也是如此，崇拜奧巴馬者不必批評香港政治圈用人唯親，最多只能批評入選之「親」，並非能人。<br> 知名人物點解唔批評劉遵義呢？佢話：「行政會議之中，校長最有intellectualpower（智慧力），特別在經濟金融方面，最啱目前需要，華盛頓、北京、台北都會尊重佢！」咁又係，假設森瑪斯訪港講國際金融，相信只有劉校長能夠代表特區政府接招，為香港留番幾分面子。</p><p>講到口沫橫飛，邊有專注力去揀馬吖，於是又試敗走快活谷，紡織F亦然，佢本應該贏馬嘅，但因為聽知名人物講古聽到入神，趕唔切下注，走咗雞。問紡織F生意如何，佢話今年恐怕會有好多時間賭馬咯，因為海外訂單失蹤，佢嘅公司與工廠皆唔夠工夫做，遲啲恐怕亦要緊縮，即係逼住裁員，紡織F話：「海嘯第二波就係工業崩圍，後果難以預料。」財務M帶埋大仔嚟見吓世叔伯，問佢喺邊度做事，佢話剛剛被公司裁走，正在搵工。乜嘢公司裁人呀？就係本應是名牌嘅資產管理公司，裁員首先向新人開刀，正是lastin,firstout（入得遲，炒得早）！海嘯第二波會推高失業率，勢所必然。</p></body></html>