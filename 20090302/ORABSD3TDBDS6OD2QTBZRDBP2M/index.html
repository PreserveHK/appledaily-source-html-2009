<html><header><meta charset="utf-8"><title>W995High爆影音</title></header><body><h1>W995High爆影音</h1><p>《一百萬零一夜》熱爆，最佳電影、導演……共包攬8項奧斯卡大獎唔易，但另一邊廂SonyEricsson早前喺西班牙展覽亦玩全包宴：聽歌、影相，高低檔盡出，雖1,200萬像素Idou無緣一見，但老二W995亦有交代，播歌之外鏡頭強化至810萬，實行歌、影雙棲，令FansHigh爆！<br><br>記者：陳國輝<br>攝影：梁細權<br>Model：Cody</p><p>座枱播雙喇叭</p><p>睇名都知W995又係Walkman系列！淨睇介面好似無乜新搞作，原來今次追加清晰立體聲（ClearStereo）及清晰重低音（ClearBass）兩種效果，係咪好炸得就唔敢講，但官方話減噪效果明顯，所以聽歌時背景雜音亦少咗！<br> 為聽得更細緻，W995專登喺機頂加入3.5mm插口；同以往駁專用頭相比，靚耳筒多選擇好多；另外機頂仲安咗對喇叭，而且校到最大聲嗰陣仲幾好力㖭！不過最新穎都係機背隻腳架仔，作用係方便將部機擺喺枱面，成班Friend慢慢欣賞。</p><p>DetailSnap！
</p><p>三組人臉對焦</p><p>W995喺影相方面亦大幅進步！咪睇鏡頭細，兼無盞Xenon閃光燈，其實像素已提高至810萬，與現時最強影相手機睇齊！拍攝功能亦追貼自家Cyber-Shot系列，如人臉對焦，更可一次過識別三組人像，影人特別強。據官方講，如果玩盡高像素的話，可晒A3尺寸照片㗎！</p><p>Profile</p><p>制式：WCDMA/GSM四頻<br> 體積：97×49×15mm<br> 重量：113g<br> 屏幕：2.6”26萬色TFT芒<br> 通話時間：240（3G）/540（2G）分鐘<br> 主要功能：810萬像素相機、三組人臉對焦、Geo-tagging、GoogleMaps、清晰立體聲/重低音、3.5mm音頻插口、支援8GBM2卡、Wi-Fi<br> 顏色：黑、銀、紅<br> 查詢：SonyEricsson（82038863）&#13;</p><p>同場加映：C903影人專家</p><p>純睇機背，唔知佢係DC定手機！原來C903採用SonyT系相機嘅掩蓋設計，令機背可向上或向下推動，加埋支援人臉對焦及一笑即拍，似影人專家喎！</p><p>C705忠於播歌</p><p>外形同W995有啲相似！C705同樣配滑蓋式設計同機面播歌Short-cut，但功能較失色，相機得320萬像素，但相信定價較便宜。<br> <br> <br> 推出日期：第一季</p><p>W395圓滑金屬
</p><p>注重手感嘅，必揀W395！金屬機殼，外形亦以圓滑設計，拎上手感覺冰凉。至於音樂功能與一般Walkman機差不多，無乜驚喜。<br> <br> 推出日期：第一季</p><p>C510一笑即拍</p><p>唯一即賣街型號！直身機設計，320萬像素，但影相功能唔弱，有人臉對焦同屏幕自動轉向功能，而且仲係索愛首部一笑即拍手機。<br> <br> <br> 已推出$1,680&#13;</p></body></html>