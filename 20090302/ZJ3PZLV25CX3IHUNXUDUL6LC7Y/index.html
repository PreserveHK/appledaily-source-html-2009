<html><header><meta charset="utf-8"><title>中環在線：香港仲有盡責分析員 - 李華華</title></header><body><h1>中環在線：香港仲有盡責分析員 - 李華華</h1><p>上個禮拜，華華同敦沛金融投資研究部主管郭家耀，入跑馬地馬場觀賽。去到尾聲，當華華嘆緊「白果粥」，忍唔住講咗句：「馬好難賭！」郭生笑住話：「雖然個個都咁講，不過呢排真係難賭咗。」華華追問點解，佢答話呢排跑馬地出現黑天鵝，外檔出閘嘅馬，頻頻勝出。大家要知道，跑馬地馬場嘅跑道彎急、路窄，排外檔非常蝕底。</p><p>為做分析爬入馬場</p><p>郭生話：「市場湧現唔少解釋，甚至有人話網上流傳有段短片，影到每逢禮拜三，跑道內檔不斷有灑水活動。內檔濕𣲷𣲷，外檔反而有着數。不過全部都係傳言，聽吓好喇。」佢補充話：「你唔發覺呢排無端端多咗人爬入馬場，行入跑道咩？其實佢哋唔係白撞，佢哋一向依賴數據分析，不過突然發覺個分析model失靈，所以即刻做sitevisit去睇點解。」<br> 華華：「咁盡責？個啲亂出AAA信貸評級嘅分析員真係要學吓。」郭生：「係呀！呢啲咪係專業、有心機嘅分析員。」<br> 不過可能因呢個「外檔黑天鵝」嘅影響，散場時華華同郭家耀都係風吹雞蛋殼，財散人安樂！</p></body></html>