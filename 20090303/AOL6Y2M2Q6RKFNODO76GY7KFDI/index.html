<html><header><meta charset="utf-8"><title>股路縱橫：股民情意結滙控供股累街坊 - 郭兆誠</title></header><body><h1>股路縱橫：股民情意結滙控供股累街坊 - 郭兆誠</h1><p>港股噚日全日受滙控（005）業績及供股的陰霾籠罩，行情大幅滑落，恒指以接近全日低位收市，大跌494點，報12317；而期指更一度急挫737點，收市仍大跌605點，報12093，大低水224點，主要係滙控今日復牌必會大跌，若滙控跌7元（以香港停牌前收市計），企於50元水平，則已拖累恒指跌180點。期指大低水，只係跌定先。<br> 滙控為要充足資本比率，一如市場預期，要供股，12供5，每股供28元，集資約1400億元。供股比率比市場預期大，而供股價則比預期低，相信係在多方壓力下達成的折衷方案，供股價越低，供股成功率越大，包銷商不用上身，淨賺（條數好可觀，成40億元）。筆者認為，滙控雖在金融海嘯下進行「世紀」供股，但會百分百成功，甚至超額認購。<br> 經過年多衝擊，股民財富已大縮水，有冇人供唔起，肯定有，但滙控已安排逃生門，畀「供股權」trade幾日。由於大部份股民對滙控都有情意結，相信佢哋會想盡辦法去供股，甚至不惜沽售其他股票來套現，呢個影響好全面同好大。滙控供股，股價向下，但其他股票的沽壓亦會大增。</p><p>長線收息仍吸引</p><p>以下為方便計算，以1200股滙控為單位。滙控去年全年派息約5元（4季合計），1200股獲派6000元，今次供股（500股）需14000元，即一年息泡湯，仲「嘔突」8000元。<br> 至於09年，滙控已保證首3季每季派息0.62元，假設第4季不變（如整體經濟有好轉，增加派息機會好大），則全年派息約2.50元，而供股後股數已增至1700股，則全年收息約4250元，可以幫補一下。<br> 以50元股價成本計，供股後有1700股，每股成本43.50元，09年息率約5.7厘，長線收息，仍屬吸引，一兩年後，經濟復蘇，相信可以財息兼收。<br> 浪潮國際（596）噚日有6000萬股大手上板，作價0.83元，聽講係有基金求貨，而獲配股數同心目中數量仍有距離，唔排除會在市面繼續吸納。浪潮近日在大跌市中表現強勢，調整一完成，升勢會再起。<br> 郭兆誠</p></body></html>