<html><header><meta charset="utf-8"><title>中環在線：過檔恒生接柯大俠棒　滙豐一姐5月返新工
 - 李華華</title></header><body><h1>中環在線：過檔恒生接柯大俠棒　滙豐一姐5月返新工
 - 李華華</h1><p>滙控（005）同恒生（011）兩母子噚日公佈人事變動，滙豐銀行總經理兼工商業務環球聯席主管梁高美懿將於5月接替即將退休嘅柯清輝，做恒生副董事長兼行政總裁（CEO）。噚日華華喺兩間行嘅記招上分別見到梁太同柯大俠，即刻恭喜佢哋。</p><p>藍籌股首位女CEO</p><p>滙豐一姐更上一層樓，成為恒生首位女大班，兼係恒指成份股首位女CEO，梁太話呢個係好大榮譽，當初上頭向佢徵詢時，佢覺得係一個好好嘅發展機會，開心又興奮。78年加入滙豐、由實習生做起嘅梁太，喺滙豐30幾年做過好多部門，連去澳洲做開荒牛都試過，今次佢話只係另一次調動，恒生有唔少滙豐舊同事，所以唔覺得離開滙豐。<br> 梁太老實話新任務挑戰好大，金融業今年經營艱難，又要同中港監管機構打交道，呢方面佢經驗唔多，要好好學習。至於家人有同佢食飯慶祝，4月初仲會放大假一齊去澳洲玩。雖然5月6號至履新，但佢會4月尾到恒生返工做準備，首要工作係跟同事磨合，跟住研究架構有冇改善地方。<br> 至於同梁太喺滙豐並肩多年嘅柯大俠就唔肯評價梁太，話唔想令佢壓力太大，但有一件憾事──上年定下目標，5年內令恒生嘅商業銀行業務盈利貢獻倍升到20%，希望梁太幫佢達成喎。</p><p>柯清輝拜託代達增長目標</p><p>佢又叫大家睇恒生今年嘅成績表，唔好只睇表面數字，應該比較同行，因為恒生上周五市值，已經由慣常嘅全球50幾位，升到27位，令佢退休前都感到安慰。<br> 將屆60歲嘅柯大俠仲未計劃退休生活，佢話最好「頭半年乜都唔做，唞夠之後先從長計議！」<br> <br> 李華華<br> mailto:LiWaWa@AppleDaily.com</p></body></html>