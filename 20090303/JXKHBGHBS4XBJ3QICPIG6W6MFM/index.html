<html><header><meta charset="utf-8"><title>持不同數目股份　有不同投資策略<br>專家教路用盡供股權利</title></header><body><h1>持不同數目股份　有不同投資策略<br>專家教路用盡供股權利</h1><p>【本報訊】滙豐控股以吸引的折讓價進行供股，投資專家及基金界大多認為，28元供股價具長線投資價值，由於供股方式問題，現有股東很容易未能盡用供股權利，又或遇上處理碎股的麻煩。其實，投資者可利用不同策略，如買入碎股補數、或計啱正股手數，爭取最大回報。記者：李嘉麟</p><p>滙豐今次以12供5股方式供股，不想畀額外資金供股的現有股東，可將供股權出售套現，供股權於本月23日起至31日在港交所正式買賣，供股權價格可粗略以正股價格與供股價之差價作計算，但會因應市況可能出現溢價或折讓。</p><p>僅持一手可買碎股</p><p>投資專家指出，投資者應先視乎供股權價格，才決定出售供股權或供股決定，假設滙豐今日正股價為49元，供股權價格為22元，按供股價28元計，存在1元溢價，投資者沽出供股權、另外市場買入正股，較為化算。<br> 若選擇按比例供股，最容易衍生不能盡用供股權和處理碎股的麻煩問題，但有不同方法輕易解決。投資者亦可選擇在市場上買入碎股補充不足，兼盡用供股權利。<br> 假設持有一手400股滙豐的投資者，按12供5比例，可以獲得165份供股權，合共供股金額4620元，投資者變相未能盡用供股權，要盡用供股權，散戶可在市場上買入小量碎股，以獲整數的供股權。<br> 持有一手的投資者，最簡單可買入8股碎股，剛足夠獲取170份供股權，不過買賣碎股亦設有最低收費限制，以一般投資者買賣股票最低收費100元為例，不足以彌補交易成本。<br> 投資者每買多12股碎股，可獲得5份供股權，如此類推，當僅持一手滙控的股東買入20股碎股，可以獲得175份供股權，理論差價足夠冚交易成本。</p><p>最遲在下周三買入</p><p>若不想出現碎股煩惱，投資者學會主席譚紹興教路，最簡單是持有每三手滙控股份，可獲500份供股權，投資者只須將100份供股權出售，供股後手上最終持有4手滙豐股份。<br> 豐盛資產管理董事黃國英表示，持有數手以上滙豐的投資者，可選擇減持現有手上一半或25%的股份先行套現，再行使供股權，最終可維持相若的股數，好處是可避開短期正股下跌風險。<br> 雖然滙豐已事先張揚09年度將削減派息，但以供股價28元及全年股息0.32美元（約2.5港元），股息回報接近9%，以過去滙豐股息回報一般介乎4至5%參考，從收息角度來看屬吸引投資機會。目前未持有滙豐股票的投資者，若想買入滙豐股票獲得供股權，最遲要在下周三（11日）買入該股，才能獲供股資格。</p><p>滙控供股策略</p><p>《現有股東》<br> 策略1：3月23日至31日出售供股權<br> 策略2：買入最少20股碎股，或及後12倍數的碎股，以盡用供股權<br> 策略3：每3手獲500份認供股權，出售當中100份，最終有4手正股<br> 策略4：沽部份正股，再行使供股權，減輕正股短期下跌風險<br> <br> 《非現有股東》<br> 3月12日或之前買入滙豐正股，可獲供股權<br> <br> 資料來源：本報整理</p><p>名人及散戶論供股</p><p>《都會照供》<br> 何鴻燊四姨太梁安琪：「要供股都係衰㗎啦，嘛嘛哋，不過之前話得三成幾折讓，𠵱家有五成都可以啦，叫做吸引囉！我手頭上唔係好多貨，應該都會照供。」</p><p>《個價吸引》<br> 卓能主席趙世曾：「一定會供啦，嗰個折讓咁大，咁吸引，都係逼住你供啦，我會供晒自己手頭個份，仲會申請啲額外嘅，申請幾多就要計吓錢先……22年前參與滙控供股，今次供股唔係對滙控情不變，係由於個價吸引，供股後，有錢賺都會賣出去。」</p><p>《支持滙豐》<br> 前藝人、現職金融業朱凱婷：「一定供啦，唔係多錢，同埋唔係話冇理由之下叫你供股，都支持滙豐，希望供完之後，派息會好啲啦，因為公佈嘅業績真係太差。」</p><p>《唔供唔得》<br> 飲食業李小姐：「十幾年前就鍾情5號仔，120蚊入過貨，70蚊又溝淡過。試過賣出部份，手頭仍有蟹貨，想唔供都唔得喇！」</p><p>《仍在考慮》<br> 金融業張先生：「4年前大約每股100蚊入貨，𠵱家幾乎冇咗一半，派息減少，仲話要供股，真係唔知供唔供得過。」</p><p>《先沽後供》<br> 散戶盧先生：「我𠵱家仲研究緊，或者先沽出一、兩手滙豐，攞套現咗嘅錢嚟供股，到時睇吓情況，再沽一啲滙豐股票。」</p><p>《長遠睇好》<br> 散戶關先生：「最近60幾蚊先開始買滙豐，目前大陸經先至起步，將來可以帶動滙豐向好，假如滙豐唔得，香港都唔掂啦！」</p><p>《條氣唔順》<br> 散戶鄭先生：「揸住滙豐有七、八年，平均高逾100蚊，一直唔肯蝕本離場，但跌得咁多，𠵱家條氣都唔係好順㗎！」</p></body></html>