<html><header><meta charset="utf-8"><title>隔牆有耳--素心聲：供象待嫁 - 李八方</title></header><body><h1>隔牆有耳--素心聲：供象待嫁 - 李八方</h1><p>投資老手叫人唔好同股票談戀愛，更萬萬不能做人世，但人非草木，有幾多人做得到呢？大笨象係無數人愛股，好多人買入幾十年長揸，甚至世代相傳留畀子孫，因此大笨象噚日正式宣佈供股，好多香港人十分關心，究竟供唔供，仲揸唔揸，有排計數。</p><p>長揸大笨象幾十年</p><p>政界都有唔少大笨象忠心擁躉，民建聯蔡菜子係其一，佢媽媽幾十年前開始買入大笨象，多年來一直只收股唔收息，累積至今大約有100手，佢話之前5號仔個價去到92蚊時，曾提議母親沽貨套現，後來問過股票經紀，對方話既然蔡媽媽唔等錢使，又冇其他投資大計，一動不如一靜，後來大笨象一度衝上150蚊、160蚊一股，兩母女都自豪有眼光，可惜近月大笨象跌到真係阿媽都唔認得，蔡媽媽亦冇乜心機。<br> 蔡媽媽唔捨得賣大笨象，唔知係咪想留低畀個女做嫁妝，八方忽發奇想，如果蔡菜子有份咁豐厚大陣象嘅嫁妝，唔知會唔會催旺佢桃花。揸住咁多大笨象，是否供股要諗清諗楚，有專家話可以沽出部份股份，先套現後供股，咁就唔使真金白銀攞錢出嚟，蔡菜子近日上京開人大會議，相信暫時冇乜時間同阿媽商量呢個問題。<br> 蔡家母女都十分長情，阿媽長揸大笨象幾十年，做女嘅就同8號仔私定終生，蔡菜子都有唔少電盈股份，賬面蝕足八成，可以話係另類「愛情重傷」，本來電盈私有化，就可以同佢講拜拜，點知又波折重重，事到如今，迫於無奈要同8號仔纏綿下去。<br> 白鴿黨李華明都係大笨象股民，不過只得一手，佢話喺120蚊入嘅，當時都係有閒錢貪得意買入，所以賺蝕都無關痛癢，就算供股都係幾千蚊，應該會供，佢自言投資眼光好水皮，所以一直甚少沾手股市，只做最穩陣投資。<br> 醫學界議員梁家騮一度持有唔少大笨象，後來喺高位沽出套現同醫管局打官司，佢睇大笨象眼光咁準，八方早前同佢飯局時，請教大笨象前景，事關好多人都話係時候撈底，騮哥一貫慎言，只係話年底先啦，5號仔後市表現如何，相信佢心中有數。<br> <br> mailto:pf_lee@appledaily.com</p></body></html>