<html><header><meta charset="utf-8"><title>轆Book：開篷旺季　平嘆無煙空氣</title></header><body><h1>轆Book：開篷旺季　平嘆無煙空氣</h1><p>你會唔會着件羽絨攬條頸巾戴晒冷帽手套嚟揸開篷車？係，你會，你儍㗎嘛。近排終於感到春回大地，天氣開始暖，咁先至係開篷旺季，R-PROShop呢兩架廿幾萬買到嘅豪華開篷房車，都有電動篷頂，停燈位都夠時間閂番個篷，失魂春雨夏雨都唔使驚。仲有呀，成$40包煙，戒得嘅戒食少啲嘅食少啲，空氣清新咁多唔揸開篷車做咩呀？養車貴？戒咗煙都夠畀停車場月租啦，唉！<br><br>文：純博曼<br>攝影：梁細權<br>Model：Ana@StageModels</p><p>4人開篷好鬆動</p><p>年份新啲，呢部BMW330CI4年車平一半都幾抵玩。0手車，屬04年Facelift版，裝上四輪18吋合金軨外形更有房跑Feel，2,979c.c.直6引擎有225ps馬力，後輪驅動加上Steptronic5前速加減波，性能同玩樂味道都幾高。電動軟篷，內櫳有電動記憶皮座，而且相比Soarer，後座真係坐到兩個人兼無乜頂腳，坐滿四個人開篷都算鬆動，開篷車都唔一定要趕絕外母，如果有個好似ModelAna咁靚女嘅女朋友，我又點會介意車埋佢老人家齊齊爽呢？</p><p>BMW330CI
</p><p>04年登記、0手、行車里數約5萬多公里、2,979cc、225匹、5前速半自動波<br> 當年新車價：約50萬<br> 二手價：$269,000<br> 查詢：R-PROShop（28772700）</p><p>廿幾萬逍遙郊外</p><p>食煙影響健康嘛，咁啦，財爺咁為大家健康着想，下年唔好一包包加咁煩喇，每支一嚿水啦，無煙城市指日可待呀！唔知係咪心理作用，加咗煙稅之後，條街空氣真係清新咗喎，唔得唔得，開篷先！呢架豐田Soarer雖然係01年車，但係都有電動硬頂，硬有呢度好，就係唔開篷就當普通房車，開篷又可以逍遙郊外。4,292c.c.、V8、TRD大包圍配上超巨20吋合金軨，引擎容積同體形都夠份量，當年新車價約$80萬，開起篷嚟都特別有氣派！</p><p>豐田Soarer
</p><p>01年登記、2手、行車里數約3萬多公里、4,292cc、280匹、5前速自動波<br> 當年新車價：約80萬<br> 易手價：$299,000<br> 查詢：R-PROShop（28772700）</p></body></html>