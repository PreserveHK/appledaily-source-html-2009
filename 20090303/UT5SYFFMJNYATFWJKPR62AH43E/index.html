<html><header><meta charset="utf-8"><title>中環在線：榮雪梅2000萬買宿舍？ - 李華華</title></header><body><h1>中環在線：榮雪梅2000萬買宿舍？ - 李華華</h1><p>金融海嘯前買咗貴價樓嘅業主，喺𠵱家咁嘅經濟環境，上會好定係撻定好？買家當然十五十六，發展商其實仲緊張過買家。</p><p>嘉御山複式唔使撻定</p><p>嘉華國際（173）大圍中低密度豪宅嘉御山，營業總經理陳玉成話，舊年5月樓市高位用咗4880萬買入3座B室複式連花園嘅業主，近排完成咗上會手續。呢個單位3426呎，另連1469方呎花園，當時每呎賣成萬四蚊。<br> 發展商高調咁披露個單位上咗會，華華估計，無非係想話畀大家知，個盤夠哂吸引力，咁短期內重推就易啲去貨啦。<br> 發展商幫樓盤造勢，除咗話高價單位業主照上會外，仲會用名人效應，吸引市場注意。恒地（012）近排促銷中嘅大角嘴亮賢居，噚日輪到名媛榮雪梅撐場，仲話有興趣用二千萬買個單位畀職員或者外賓用喎。</p></body></html>