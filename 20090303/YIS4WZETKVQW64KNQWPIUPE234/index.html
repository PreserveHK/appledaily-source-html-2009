<html><header><meta charset="utf-8"><title>國產首玩！LCDTV溝NetPC</title></header><body><h1>國產首玩！LCDTV溝NetPC</h1><p>近排電腦界最Hit最旺場，當然係新貴NetPC，事關3千幾蚊一部電腦喎，自然啱晒精打細算嘅用家；國產Malata見NetPC咁受歡迎，於是大發創意，推出首部NetPC與電視二合為一嘅LT82242-XP，既可當電視用，本身亦有齊電腦功能，行WinXP、配160GB硬碟、3組USB擴充，上網寫文件完全無問題，最重要係$3,888就有交易，抵玩！<br><br>記者：許福合<br>攝影：王文忠<br>Model：Sofie@PureModels&#13;</p><p>預載WinXP</p><p>LT82242-XP基本上是集合NetPC與電視於一身，兩者特徵都會同時出現。作為電視，用家最關心當然係屏幕大小尺寸，LT82242-XP為22吋，另外還有一款19吋嘅LT81942-XP，外形亦與一般電視分別不大，不過當開機後就會見到一般電腦Boot機畫面，接着就係啓動預載WinXP，操作同電腦無分別，隨機亦會附送無線鍵盤滑鼠，另外亦可經USB安裝各種硬件。<br> 網絡方面，機背會有10/100Mbps網絡，唔想駁線亦有無線802.11b/g可揀，無論放喺睡房定廚房，都可隨時上網。唯一覺得缺少嘅係與NetPC一樣，並無內置光碟機，若想睇DVD或安裝軟件，就要駁個USB外置光碟機。</p><p>HDMI輸入</p><p>與NetPC一樣，處理器行Atom，而顯示亦係用內置式，與高檔電腦相比自然有所不及，不過LT82242-XP與電視結合又提供不少玩法，首先就係可接收電視，除全屏幕收看外，亦可使用畫中畫功能，方便用家一邊使用電腦工作，一邊睇電視，而畫中畫方格更可任放屏幕四個角落，比用軟件收睇電視更好用，惟可惜未能睇到數碼電視廣播；另外機背有HDMI輸入，可駁PS3、XB360及Blu-ray都無問題，亦有常見Component、S-Video、AV及VGA輸入，數落都好齊全㗎！</p><p>Profile
</p><p>屏幕大小：19"/22"<br> 解像度：1,440×900/1,680×1,050<br> 處理器：IntelAtom1.6GHz<br> 顯示：IntelGMA950<br> 硬碟：160GB<br> 記憶體：1GBDDR2<br> 系統：WindowsXP<br> 查詢：Malata（24166980）</p></body></html>