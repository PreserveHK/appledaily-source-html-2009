<html><header><meta charset="utf-8"><title>轆Book：<br>吉隆坡獨家直擊　歐陽若曦超班的士佬</title></header><body><h1>轆Book：<br>吉隆坡獨家直擊　歐陽若曦超班的士佬</h1><p>鄭中基講過畢生志願揸波子，其實難度唔高，坐過佢手車，先叫人羨慕。廠方喺馬來西亞搞咗個2009亞洲保時捷卡雷拉盃官方試車日，由波子王Darryl扮演的士佬玩TaxiRide，〈轆Book〉記者有幸坐喺隔籬，落Track陪跑30圈，兜圈兼超速，呢趟的士之旅絕對令我畢生難忘。<br><br>記者、攝影：梁美甜<br>鳴謝：PorscheAsiaPacific</p><p>先試：車手任Driver</p><p>PorscheCarreraCupAsia作為亞洲頂尖級數賽車比賽，參賽者個個都有番咁上下，2008年度總冠軍Darryl除兩度贏得冠軍之外，更喺2008年澳門賽車以無敵姿態勝出GT盃，今年再戰表示會玩埋歐洲賽事。今次到訪吉隆坡出席官方試車日，Darryl親身上陣進行TaxiRide。TaxiRide？唔通做的士司機？OfCourse……Not喇！只係大家試乘由Darryl駕馭嘅Porsche911GT3Cup跑車咁解啫。</p><p>超強G值</p><p>大家或許落過Track玩過吓賽車，我都玩過，不過快極有限，今次由波子王Darryl出手，速度快N倍，Darryl笑言：「我會好集中揸車，等大家可以真正感受落場時嘅速度感同壓迫感。」載多個人負載會唔會重咗，揸起嚟會唔會無咁得心應手？「會重少少，但分別唔係太大，不過煞車會早少少。」果然無吹水，但見佢大直路轟到時速230公里，得番幾十米都唔收油，仲要去6波，差不多入彎至拖波，急煞再全速出彎，瞬間爆發出強大G值，承受得住會覺得好正；否則，腎上腺素狂飆會好驚。</p><p>再試：示範起圍彈出</p><p>玩完GT3Cup跑車，Darryl換部全新09年式CarreraCoupe，配備七速PDK波箱加選配功能Launchcontrol，起步成百公里掟出去，即席示範何為先拔頭籌，爽到暈！街車有樣好，就係大汗Darryl讚不絕口嘅偉大發明──冷氣嘞！玩TaxiRide直路快到時速200公里，無冷氣？隨時緊張到標冷汗呀大佬！</p><p>三試：超跑SUV</p><p>除GT3Cup跑車同Carrera外，大會亦安排咗部Cayenne載大家TaxiRide一轉，乜車都好，都係一波走天涯，大大部SUVCayenne直路時速都達170公里，幾時都話，落Track揸車最安全最好玩，尤其有專業車手同你做柴可夫司機。</p><p>熟男卡雷拉車手</p><p>同場出現熟男新面孔，就係香港業餘車手麥慶德，「舊年第一次玩賽車（澳門），今年就膽粗粗玩CarreraCup。」點解？「賽車係細個嘅夢想，𠵱家負擔得到咪玩吓！成績唔重要，最緊要唔好包尾就得嘞！」</p><p>上海09　揭幕戰</p><p>09年賽事用車，依然係以977Carrera為藍本兼劃一規格嘅GT3Cup跑車，由EKSMotorsport負責維修保養。揭幕戰會喺四月上海國際賽車場舉行，7場賽事入面更有列入2009一級方程式中國大獎賽嘅比賽項目之一。</p><p>同場加Hot&amp;Kart</p><p>Sexy到震嘅RacingQueen令現場熱辣辣，之後再嚟多個Kart車賽。薑真係越老越辣，年齡平均30歲嘅大家最終敗於50歲開外嘅馬拉前輩手下。</p></body></html>