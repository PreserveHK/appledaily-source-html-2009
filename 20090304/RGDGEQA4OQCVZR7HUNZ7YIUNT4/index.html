<html><header><meta charset="utf-8"><title>中環在線：港散戶三成瞌埋眼投資 - 李華華</title></header><body><h1>中環在線：港散戶三成瞌埋眼投資 - 李華華</h1><p>當雷曼兄弟都會爆煲，大笨象都會大瘦身，投資者開始意識到冇投資產品係冇風險，不過咁唔代表香港人投資會小心啲！富達噚日公佈「全港投資者智性調查」，發現501個25至60歲有買基金嘅受訪者中，26%投資時都冇睇產品嘅認購章程或者銷售文件。</p><p>冇睇認購章程</p><p>唔睇嘅原因，好多人話睇唔明或者文件太長，以50至60歲組別最嚴重，有超過三成人唔睇係乜就買，呢個壞習慣認真要改。而有睇資料嘅，最關心產品嘅風險，其次係發行機構同投資目標。<br> 有趣嘅係，投資者決定風險高低，唔係睇「對手風險」（只有5%受訪者關心），最多人考慮嘅係產品有冇受監管。富達香港區董事總經理程劍慧話，唔少投資者誤以為有監管就代表低風險，咁就弊！因為監管機構只監察產品有冇披露資料，唔係為產品定出風險高低。難怪佢好無奈咁話，香港人嘅投資知識仲係唔夠高，要好好教育吓。</p></body></html>