<html><header><meta charset="utf-8"><title>大賓架退休 - 左丁山</title></header><body><h1>大賓架退休 - 左丁山</h1><p>銀行界有明星級人物退休，成為午飯話題。第一位宣佈退休嘅係東亞賓架彭，四月一號起就唔再係執行董事兼副行政總裁，但聽講仍然會留在銀行工作，大概係高級顧問之類，輔助三位李先生，佢自中大畢業後（一九七三）就加入東亞，從見習生做起，可謂從一而終，對東亞忠心耿耿。跟住就係恒生行政總裁賓架柯，佢又係從一而終嘅，一九七二年於港大畢業就加入滙豐，從不見異思遷，對滙豐恒生集團有好大貢獻。滙豐、東亞都緊守六十歲退休之傳統，雖然賓架柯、賓架彭兩人精神暢旺，體力甚佳，仍然不得不退下火線，柯大班以後會做甚麼工作，見到佢時，一定問吓。<br> 第三位自不然係監管銀行大班嘅大班，即係任總裁，任總裁屬豬，今年九月滿六十二歲咯，點解唔係六十歲退休呢？因為曾俊華司長在二○○七年批准任總延期兩年，而任總話：「我接受」吖嘛。早知道有金融海嘯與國際事件衍生之雷曼迷你債風波，任總在○七年九月退休，適值空前繁榮之時，你話在高峯引退，幾咁威風呢。想不到正因為要做多兩年，搞到退休前要上立法會為雷曼風波解畫，俾議員責難，最慘就係俾詹培忠指口篤鼻，形同侮辱，真係痛心疾首㗎。<br> 唔怪得古人話做人最緊要係「知所進退」，不可強求，三位金融界明星同年退休，另外滙豐鄭海泉亦已年過六十，只因升咗上滙控董事局兼碰上金融海嘯，先至繼續鎮守亞太區，過多一兩年，佢與王冬勝都要退下來，不知有何人替補。<br> 至於任總裁替補人選，大熱門當然係特首辦主任陳德霖。做金管局總裁，一不能要外國人、二要北京接受、三要特首與財政司司長點頭、四要在銀行金融界有standing（地位與聲望）、五要在國際中央銀行界有人脈關係、六要技術上熟悉本港金融制度，真係咁易搵人咩。一些天真議員話要環球招聘，你估做騷咩，無謂浪費時間與人力物力嘞。你話美國、英國、日本會唔會搵一位外國人做央行總裁吖？奧巴馬會唔會搵一位共和黨人兼佛利民信徒代替伯南克吖，若有議員提出環球招聘金管局總裁，會係十分childish，頭腦仲未成年，或者係故意整蠱曾蔭權，間接害埋香港。&#13;</p></body></html>