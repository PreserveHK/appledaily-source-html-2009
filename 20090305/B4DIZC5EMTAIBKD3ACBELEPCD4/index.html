<html><header><meta charset="utf-8"><title>中環在線：陸恭蕙搞環保唔撈港交所 - 李華華</title></header><body><h1>中環在線：陸恭蕙搞環保唔撈港交所 - 李華華</h1><p>港交所（388）董事會今年將會大換班，最意外係06年同「股壇長毛」DavidWebb雙雙入局、思匯政策研究所行政總裁陸恭蕙（Christine）忽然話唔再爭取連任。<br> 佢同華華講，唔係因為Webb舊年5月辭職覺得冇癮，而係董事任期3年屆滿，自己原本只想玩一屆，適逢今明兩年又要搞環保大業，有好多時間唔喺香港，況且當初入港交所要實現嘅目標，已初步達到，好似今年會推嘅碳排放期貨交易，就算未見產品「出世」，離開都冇乜遺憾。</p><p>戰友Webb轟管治跌watt</p><p>「恩人」Webb就唔評論Christine點解棄權，但佢批評港交所嘅企業管治，喺前年9月政府增持股份後就開始勁跌watt，佢今年唔會再鼓勵好友競逐董事咁話。<br> Christine嘅空缺，提名委員會推薦東亞銀行（023）顧問、曾任花旗香港行長嘅陳子政出選。<br> 至於政府委任嘅3名董事張建東、范鴻齡同方俠，按例必須退席，但實際只得做滿6年嘅方俠必須鬆人，而范生怕且亦因中信泰富（267）被調查而要講拜拜。Webb就「貼」行政會議新丁胡紅玉會補上、張建東會冧莊，結果4月23日揭曉。</p><p>周文耀花紅佔人工一半</p><p>董事薪酬方面，港交所就話今年要凍薪，但初級僱員會發多半個月人工，紓緩08年通脹壓力喎，認真和味。雖然港股成交舊年江河日下，但行政總裁周文耀照𢭃390萬花紅，仍佔人工一半，整份年薪就跌10%至1273萬元。<br> <br> 李華華<br> mailto:LiWaWa@AppleDaily.com</p></body></html>