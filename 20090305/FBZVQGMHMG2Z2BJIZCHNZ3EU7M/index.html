<html><header><meta charset="utf-8"><title>WalkmanX重招撼iPod　S-Master隨身聽</title></header><body><h1>WalkmanX重招撼iPod　S-Master隨身聽</h1><p>iPod威盡隨身聽市場多年！日本「影音達人」SONY終於要出重招喇！新WalkmanX將多年來影院組合賴以成名嘅S-Master，微縮放入機隨身聽，令用家隨街享受真「原音」超靚聲效！<br><br>記者：許福合<br>攝影：林栢鈞</p><p>消除環境雜音</p><p>今次WalkmanX玩得好大，SONY竟然狠到拎套Hi-Fi嚟硬撼！所講係佢內置嘅S-Master；由DVD5.1套機年代，去到現下最高階Blu-ray機，SONY能稱影音達人，都全靠佢內置S-Master數碼放大器，𠵱家竟縮細放入隨身聽之內，技術相當驚人！<br> 實試感覺，雖然無話去到32bit咁嚇人，不過近乎零失真音效，都算幾可做到；更重要係高中低音三路齊全，如果要挑剔，都係低音重，但聽時下POP嘢無問題；音色較硬，但亦係MP3類普遍通病。不過最愛係佢首次加入消除環境雜音NoiseCanceling功能，使用跟機嘅EX耳筒，就算出到街，甚或搭緊港鐵，都包你可以靜靜地聽歌。</p><p>3吋輕觸OLED</p><p>講完音質再講功能，屏幕使用3吋輕觸式OLED，可以直接用手指篤住操作，介面雖然無iPod咁簡易，但顯示質素絕對可拍住上，亦可顯示歌曲資料及封套等。<br> WalkmanX仲可使用Wi-Fi連線，支援Podcast、YouTube及Yahoo瀏覽歌曲相關資料。容量方面會有兩種，16GB（NWZ-X1050）及32GB（NWZ-X1060），要將心愛歌曲隨身聽都應夠用喇。</p><p>WalkmanW無線掛耳</p><p>WalkmanW系列NWZ-W202專為運動型玩家而設，採用無線掛耳式設計，避免做運動時造成不便。內置有2GB記憶體，可儲存1,300多首歌曲。同時具備快叉，只需充電3分鐘，即可聽90分鐘，相當好用。</p><p>G3內置瀏覽器DC</p><p>繼手機、PMP可以上網之後，SONY新G3話俾大家知，DC仔都可以有Wi-Fi上網！佢個瀏覽器主要功用在於分享相片，基本介面操作有九成似PSP，超易上手！而且仲預設有Picasa及YouTube等連結，方便大家隨時將相片、影片擺喺網上分享。<br> 咪睇佢趟蓋機身，潛望式蔡司Vario-Tessar鏡竟有4倍光學變焦；3.5"觸屏配合TouchScreen可直接點選相片放大，睇相特別方便。不過最正係內置4GB記憶體，唔插卡都隨時可以影相。</p><p>Profile：</p><p>1,030萬像素．4倍變焦．3.5吋LCD．Wi-Fi．MSDuo記憶卡．內置4GB</p><p>HX1Pan鏡影全景</p><p>睇HX1機形，就知係大炮一族，光學變焦高達20倍，係Cyber-shot系列首次使用與單反相同的F/2.8-5.2G鏡頭，並且可每秒10張連拍910萬像素相片。HX1仲有個一掃全景功能，可以自選方向，以Pan鏡形式一掃，相機就會自動將畫面製作一副全景相，比自己慢慢用軟件合成方便得多！</p><p>Profile：</p><p>910萬像素．20倍變焦．3吋LCD．MSDuo</p><p>T9003.5吋LCD</p><p>T系列亦有新機，分別為T900及T90，同樣係1,210萬像素SuperHADCCD，有4倍光學變焦，功能大致相同，分別在於T900用3.5吋屏幕，而T90為3吋。</p><p>W系列28mm廣角</p><p>W系列亦有兩部新機W290及W270，前者用3吋屏幕，後者會2.7吋，同樣使用蔡司鏡頭，有28mm廣角及5倍光學變焦功能。</p><p>DC相加GPS定位</p><p>GPS-CS3KA已經係第二代GPS定位器，只要將MSDuo或SD插入，即會替相片補上GPS資料，方便用家隨後可檢查相片拍攝地點及時間。</p></body></html>