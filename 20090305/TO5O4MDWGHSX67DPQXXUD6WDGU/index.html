<html><header><meta charset="utf-8"><title>基金訴苦 - 左丁山</title></header><body><h1>基金訴苦 - 左丁山</h1><p>世姪M入咗資產管理公司（俗稱基金公司）幾個月，就被遣散，正是新嚟新豬肉，冇得好講，不過世姪M一表人才，在英國攻讀工程，假如放棄了好多青年人嘅美夢──加入ibank或對冲基金，從新投入機電工程行業嘅話，未嘗不是社會之福。太多工程系學生投身銀行、證券行，搞結構產品嘞，現在全世界都講緊去槓桿化，回歸基本，如世姪M等工程科畢業生，不如再諗番做工程師吖。<br> 雷曼破產之後，再發生馬多夫騙局及史坦福醜聞，美國累人不淺，美國證監會與財政部難辭其咎，經濟金融歷史將會記載，保爾森、伯南克、蓋特納等讓雷曼破產，見死不救，會係千古罪人。如果佢哋一早決定唔救較小規模嘅貝爾登，雷曼有所警惕，一定會及早搵咗新老闆，不致破產收場，連累全世界。<br> 基金生意在雷曼破產後，確實好難做，一來投資賺錢難，二來投資者「多出少入」，淨贖回額上升，基金資產（簡稱AUM，AssetsUnderManagement）自然萎縮，收入減少，故此世姪M這類新人就成為犧牲品。此日參加Lipper基金頒獎禮，萬豪酒店內基金經理雲集，左丁山與幾位基金人傾起，佢哋呻到樹葉都落埋，埋怨雷曼事件政治化之後，立法會罵局長、罵監管罵得兇，牽連所及，基金產品送到上證監會審批，幾乎全部停擺，大家唔知幾時先至會回復正常。但佢哋明白到，部份立法會議員來勢洶洶，似乎係要一啲高官人頭落地咁款，證監會在此困難時刻，要盡量小心，審核新產品，又係可以理解嘅。部份立法會議員似乎認為買股票嘅大戶係奸嘅，基金產品係騙人嘅，銀行係謀人寺，證監會係黃大仙，金管局係不管局；偏偏又有啲傳媒推波助瀾，於是香港金融中心嘅形象與氣氛全部染上一層毒霧，你話點算好？一啲基金人原來幾同情陳局長，佢哋認為基金人即使日日在市場打滾，都估唔到雷曼竟然會破產，以致個個有損失，陳局長冇「先知先覺」，十分正常。如果啲議員有先知先覺能耐，值錢咯，唔做議員嘅話，基金界會爭住請佢哋做顧問！</p></body></html>