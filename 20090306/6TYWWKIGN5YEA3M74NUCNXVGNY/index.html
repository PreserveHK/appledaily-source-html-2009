<html><header><meta charset="utf-8"><title>中環在線：寶哥哥兩公子升副CEO - 李華華</title></header><body><h1>中環在線：寶哥哥兩公子升副CEO - 李華華</h1><p>東亞銀行（023）幾名元老級高層先後請辭或退休，呢間由寶哥哥掌舵嘅本港第5大銀號，噚日股價收報14.06元，單日插咗4.48%。對於市場憂慮東亞交接斷層，李國寶噚日接受電視訪問時就話，財務總監尹焰強兩個月前已經向佢請辭，佢有挽留但唔成功。至於領導中國區嘅主帥余學強，就因為健康問題辭職，佢又補充話余生已經病咗兩年。<br> 寶哥哥話唔擔心管理層交接問題，事關已經交接妥當，佢仲向記者保證：「唔會有問題……我同你講。」據了解，東亞首席核數師鄭則民會接替尹焰強職位，東亞（中國）副行長關達昌就接掌余學強帥印。寶哥哥兩位公子民橋同民斌，會由總經理升副行政總裁，現任副行政總裁兼執董彭玉榮就會5月榮休。上述種種人事變動，聽聞最快下周公佈。</p></body></html>