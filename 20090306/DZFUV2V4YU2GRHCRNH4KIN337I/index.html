<html><header><meta charset="utf-8"><title>6臉辨識　人名對焦</title></header><body><h1>6臉辨識　人名對焦</h1><p>極度嫌疑犯，終於踩入DC界！所講係Panasonic新LUMIXDMC-T1，將人面對焦，糅合「認人先決」功能；最多記存6個疑犯樣貌，從此一舉機，佢的名字、相裏顯示！最鬼馬仲加埋3米防水功能，絕對唔怕「潛水」或走犯！<br><br>記者︰陸俊雄<br>攝影︰王文忠<br>Model︰Wing、Kinki@PureModels</p><p>T1潛水都認到你
</p><p>疑犯咪諗住潛水！驟眼睇T1外表斯文，原來佢仲係Touch系「水鬼隊」；機身備有1.5米防撞，同3米防水，連鏡頭亦改成潛望鏡，適合任何惡劣環境下影相、捉犯。<br> 認人過程好簡單。只要進入「iA智能拍」模式內的「認人室」，再先影低疑犯樣貌一次，作事先紀錄，最多紀錄6人，而且疑犯的名字、年齡和優先權等都可以輸入埋。當下次疑犯再次出現鏡頭前，就好似Facebook玩Tag相一樣，有個四方框出現好似人臉對焦，而框內更會顯示疑犯名字，並將相片分名儲起。美中不足係即使6個疑犯在同一時間出現，相機會根據優先次序來認樣，亦只有頭號疑犯才有名字顯示出來。&#13;</p><p>實試認人過程</p><p>Profile：</p><p>有效像素︰1,210萬<br> 螢幕︰2.7"TFT（23萬像素）<br> 光學變焦︰4.6倍/9倍（300萬像以下）　<br> 內置記憶體︰40MB<br> 體積︰98.3×63.1×23mm<br> 重量︰162.5g<br> 售價︰待定</p><p>FX580TouchScreen對焦影相
</p><p>另一部同樣具「認人先決」的是DMC-FX580，還更配備輕觸式螢幕。實試佢個TouchScreen，無論在畫面上作出不同選項或是觸控對焦，感覺非常流暢，比觸屏手機更好手感。<br> FX580更支援光圈、快門先決同手動曝光，即A、S、M模式，利用熱感觸控時就更好玩，在調控桿推上下左右就可以改變光圈和快門的大小快慢，非常方便。</p><p>Profile</p><p>有效像素︰1,210萬<br> 螢幕︰3"TFT（23萬像素）<br> 光學變焦︰5倍/9.8倍（300萬像以下）<br> 內置記憶體︰40MB<br> 體積︰94.9×57.1×21.9mm<br> 重量︰145g<br> 售價︰待定</p><p>ZS312倍光學變焦
</p><p>潛水機、輕觸螢幕都有了，再有一部DMC-ZS3係變焦王。照樣曉認人外，最厲害的地方係1,010萬像素達12倍光學變焦，鏡頭伸至12倍時長人一截。如果將像素降至300萬像的情況時，光學變焦更去到21.4倍。以這個機身大小來講，佢都算焦王了。</p><p>Profile
</p><p>有效像素︰1,010萬<br> 螢幕︰3"TFT（46萬像素）<br> 光學變焦︰12倍/21.4倍（300萬像以下）<br> 內置記憶體︰40MB<br> 體積︰103.3×59.6×32.8mm<br> 重量︰206g<br> 售價︰待定</p></body></html>