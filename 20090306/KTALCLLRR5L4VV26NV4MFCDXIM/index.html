<html><header><meta charset="utf-8"><title>供唔供滙豐 - 左丁山</title></header><body><h1>供唔供滙豐 - 左丁山</h1><p>滙豐宣佈供股，十二股供五股，供股價二十八元，比未停牌前折讓五成一，幅度甚大，復牌後，股價於星期三（三月四日）收市價係四十四元二角，比宣佈前股價跌咗近23%。<br> 滙豐咁跌法，股東為之惆悵，正是供又死，唔供又死，左丁山持有滙豐股票，好多老友持有滙豐，由老到嫩，由大賓架以至初出道嘅OL，都有一手起碼，於是個個都研究供還是不供。傳媒M首先嘆息：「我屋企老人家教落，股票分兩類，一類係炒股，賺錢即走，一類係穀種股，長期持有，只買不賣，係投資組合之核心。我哋本來有四隻穀種股，就係滙豐、中電、港燈與香港電訊。如張大教授話齋，香港電訊失去專營權之後，我哋已經賣咗，變成電盈，唔關我哋事。剩番三隻揸到𠵱家，本來收息好過癮，但滙豐跌成咁，死啦，勢估唔到㗎嘛！中電、港燈又受到新利潤管制影響，回報率減少，以後唔會咁風光咯，我好驚呢啲穀種股買少見少，香港退休人士穀種都冇埋！」<br> 滙豐大跌，從高峯已回落七成有多，直情係全部香港人嘅災難。即使你手上冇滙豐，你嘅強積金一定有，你支持嘅慈善團體一定有，你間母校嘅發展基金一定有，故此滙豐股價大跌之殺傷力，超過電盈八號仔十幾倍，超過雷曼迷你債百幾倍。傳媒M、賓架K、經紀C等等討論之後，決定還是拼死無大害，一於供股可也。但係分析K打電話嚟警告：「喂，年紀大嘅股東無謂再博咯，攤薄就攤薄啦，當係部份止蝕可也。」佢認為滙豐經此一役，元氣大傷，如要恢復舊觀，可能要在十年後，老人家無謂再等，但係二十零三十歲嘅，照供無妨，可以長期抗戰吖嘛。</p><p>左丁山自認以前分析錯誤，曾以為滙豐在○七年二月已發盈警，預報次按債券有風暴，咁先知先覺，以葛霖為首之管理層應該老早清洗有毒資產盡量解決北美問題啦。誰知不然，葛霖讓壞蘋果一路爛下去，今日就話後悔買入HouseholdInternational，佢嘅表現實在令人失望，股東大會之時，股東應要求佢及早退休。</p></body></html>