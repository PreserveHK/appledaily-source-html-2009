<html><header><meta charset="utf-8"><title>一棒入黑洞 - 左丁山</title></header><body><h1>一棒入黑洞 - 左丁山</h1><p>出席「理柏香港基金年獎2009」頒獎禮，碰到好多基金經理，亦遇上監管機構人士。恭喜得獎人之餘，順口問監管人士：「你有冇買呢啲得獎基金呀？」監管人答：「我唔可以買香港基金，更唔可以買香港股票，咁先至係合規行為。」香港大機構對合規（compliance）素來睇得好嚴，監管人之言，當然可信。左丁山多口再問：「唔買得香港股，恭喜晒，我哋買入滙豐，以為好穩陣，點知道會輸足七成有多！」監管人苦笑回答：「但我哋可以買美國股票呢，無謂多講咯。」<br> 嘩，買美國股票？隨時輸得更慘。在美國讀書/做事嘅朋友，返香港後，如買美國股作長期收息之用，銀行股一定買花旗、美銀，保險股一定買AIG，科技股一定買IBM、蘋果、微軟呢類，不幸偏重金融股嘅話，輸到眼光光都似。問曹Sir如何解救，曹Sir話：「呢排唔少朋友講兩個體育名詞，一個係保齡球之strike（全中），一個波碌落去，十瓶全中也。一個係高爾夫球之一棒入洞內holeinone。一啲老友買銀行股，以為夠保守，但買入嘅股份係瑞銀、美銀、花旗、蘇皇、滙豐，咁就全中，三振出局（strikeout，棒球術語）；又有保險界資深人物，一世人只買一隻AIG，幾十年來瞓覺瞓得好甜，點知呢勻跌入一個大黑洞，正宗holeinone。死未？」<br> 坊間流傳，保險界大老擁有二百萬股AIG，兩年前仲做緊七十幾美元，以七十五元計算，總值一億五千萬美元，近十一億七千萬港紙，五代花不完。但最新股價只係三十五美仙，總值剩番七十萬美元，約五百四十六萬港元，唔夠大老平時做善事捐款之用，咪話唔傷也，投資真係要切戒holeinone，如果我哋只揸一隻穀種股滙豐，神話幻滅了！要再諗過。隔咗幾日吃午飯，有一位老前輩在，與佢講起AIG之慘況，佢話：「我都中招吖，我以前揸落五萬股AIG，平均價五十美元左右，見佢跌到落五美元，把心一橫，買多五萬股，點知再跌落五毫子，於是買多二十萬股，當係喺拉斯維加斯輸咗百家樂。唉吔，竟然又會跌到三毫半，服咯服咯，以後唔敢再掂咯！」</p></body></html>