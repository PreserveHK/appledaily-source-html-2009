<html><header><meta charset="utf-8"><title>2012衞星靚景　激真空戰</title></header><body><h1>2012衞星靚景　激真空戰</h1><p>本人好少打飛機，因為怕攰，㩒咁多個掣，梗係攰！不過見到《TomClancy'sHAWX》真係有啲衝動，真實戰機、16人連線呢啲只係普通料，最無得頂係Ubisoft同GeoEye（人造衞星Provider）合作砌嘅實景。你睇幅相，真嘅一樣，連嗰度有個足球場都睇到，時代背景係2012年，咦？你睇！卡卡仲踢緊AC米蘭喎！唔好笑咩？<br><br>文：㩒釘華</p><p>TomClancy系列作
</p><p>PS3無乜第一身空戰遊戲，不過貴精不貴多，咁多Game邊度玩得晒吖。先講講故事，背景設定喺2012年，國家間對立嘅情勢好緊張，又有越來越多國家對私人軍事企業及僱傭兵依賴，咦！乜咁似蛇叔第4集嘅？聽埋先啦，蛇叔邊有打飛機啫，今次主要係駕駛超過50種以上戰機打擊呢啲軍事威脅，唔使鬼鬼祟祟，亦唔使揸支槍去打仗。<br> 打正TomClancy牌頭，據知故事同《RainbowSix》、《SplinterCell》、《Endwar》等都有關連，仲有少量Crossover位，例如喺美國Mission中，就有可能會遇到RainbowSix隊員同SplinterCell，真係好鬼美國英雄Feel。</p><p>避導彈相當難</p><p>打得飛機，難免會同《AceCombat6》比較；《HAWX》以真實感做賣點，有50幾款現役真實戰機揀，有齊雷達、武器彈道控制、防墜機系統等；避導彈亦都唔係求其Call隊友射爆Missile，或者爆咩超音速急轉彎咁天真，而係跟現實一樣，喺適當時機、機尾放Flash，擾亂飛彈嘅導向。喂！咁鬼複雜新手點玩呀？有輔助模式嘛，易玩啲，但係建議花多啲工夫練吓靠自己，一手一腳射爆啲飛機坦克，成功感大好多。<br> 而Ubisoft更同GeoEye（人造衞星Provider）合作，所以遊戲用真實國家同城市做地圖，遠睇誇啦啦、近睇都唔差！打巴西嗰版見到耶穌山，真實到我想搵個空姐請我食飛機餐。有心機仲可以編成自己嘅飛行小隊，遊戲支援4人合作及16人互揪，可以約埋班Friend打飛機。</p><p>買行貨做機師
</p><p>買行貨有着數，香港PLAYSTATION3同FlightExperienceHongKong合作，首30名購買PS3《HAWX》嘅玩家，由即日起至3月31日，到FlightExperienceHongKong出示「飛行體驗登機證」（可於SCEH官方網站下載）及PS3遊戲軟件《HAWX》購物單據，即可免費喺造價達780萬港元、由波音737-800客機建成嘅模擬駕駛艙體驗做機師滋味，不過唔包空姐。<br> 另外3月14日、15日更會舉行「TomClancy’sH.A.W.X空中王者賽」，勝出者最高可獲超過$4,000的豐富禮品，於比賽日到FlightExperienceHongKong〈TomClancy'sHAWX〉戰區報名即可，每日首10名成功完成任務嘅參賽者，可獲超限量TomClancy'sH.A.W.XT-shirt一件，可以着住話畀人聽你好鍾意打飛機。</p><p>Profile
</p><p>遊戲類型：第一身飛行動作遊戲<br> 對應機種：PS3<br> 遊玩人數：1至16人<br> 行貨售價：$388</p><p>FlightExperienceHongKong</p><p>地址：香港九龍灣宏照道38號MegaboxG20號鋪<br> 電話：23590000</p></body></html>