<html><header><meta charset="utf-8"><title>經理人返港爆日關注港報道<br>衞詩頭耷眼濕欲語無言</title></header><body><h1>經理人返港爆日關注港報道<br>衞詩頭耷眼濕欲語無言</h1><p>上月底關楚耀（Kelvin）和女友衞詩（Jill）在日本因涉嫌藏毒被捕，目前仍在當地遭拘押，Jill的經理人昨日由日本返港，指Jill見到他時又喜又驚，即場眼濕濕，表現憂傷。至於家姐衞蘭（Janice）昨日面容憔悴返公司和老闆黎明開會，繼續如常工作。</p><p>關楚耀和衞詩上月底因在日本涉嫌藏毒被捕，現在兩人仍被拘押在當地葛飾區的東京拘置所，Jill的經理人陳善之日前即飛往日本營救，昨日2時許由日本返港，他指Jill見到他時開心又興奮，但由於不可以用日語以外的語言交談，所以兩人未能溝通。</p><p>待周初始有進展</p><p>問到為何會率先返港？陳善之說：「我哋用咗當地政府提供嘅律師，因為佢比較了解件事，律師噚日話如果有新消息就通知我，但到夜晚7點都冇消息，最快要到星期一或二先有新消息，到時先知對呢件事嘅程序，咁我又做唔到任何嘢，所以返嚟先，交畀律師同我哋嘅日本代表處理。」<br> 至於當日探Jill的情況，陳善之說：「佢嘅精神比想像中好，冇化妝，但氣色望落去都令我安心。佢見到我好開心，但係就頭耷耷，眼濕濕，都有upset。」他又透露其日本代表以簡單日語問Jill有沒有事，但她都聽不懂，兩人只是四目交投。<br> 對於有消息指Kelvin將事件獨攬上身，陳善之表示若果不是有真憑實據，相信不會有這種事發生，他又直言當地有關部門很關注香港對於這案件的報道，他說：「希望啲人唔好再亂發表意見，因為反而會害咗當事人，呢樣好嚴重，千祈唔好擾亂有關部門嘅睇法。」他又透露有和黎明通電，返港後每日皆會和律師聯絡。昨日機場記者群中有一位貌似日本記者在現場拍攝。<br> Kelvin所屬的環球高層黃劍濤昨日說：「可能係假期，所以Kelvin媽咪探唔到佢，未有新消息。」Jill家姐衞蘭昨午由Amusic兩位高層駕車接她，由大埔道住所返到九龍塘唱片公司，和黎明開會傾新碟，不知是否為妹妹事困擾，Janice一臉憔悴。</p><p>衞蘭返公司開會</p><p>約5時40分，Janice坐車離開，只見她戴上黑超，神色有點無奈。而Amusic發言人沈小姐表示Janice只是和黎明開會傾英文碟事宜，大家沒有談及Jill事件，Janice能控制情緒投入工作，至於Jill何時可離開拘留所，沈小姐表示暫未有消息。<br> 採訪：王連連<br> 攝影：陳順禎、娛樂突發組</p></body></html>