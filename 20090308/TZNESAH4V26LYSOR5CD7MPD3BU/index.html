<html><header><meta charset="utf-8"><title>娛樂性財經新聞 - 左丁山</title></header><body><h1>娛樂性財經新聞 - 左丁山</h1><p>聯儲局主席伯南克在國會聽證會發言，話AIG內部一團糟，全無風險監控，令佢好憤怒，美國財長蓋特納亦講到AIG掛住玩對冲基金與衍生工具，好似細路玩遊戲，冇大人監管（withoutadultsupervision）。我哋亦好憤怒，好嬲美國監管機構對AIG玩泥沙，完全唔理會，直至出咗事先至去救亡，伯南克與蓋特納（以前係紐約聯邦儲備銀行總裁）呢班大人在AIG玩嘢之時，死咗去邊？相形之下，香港監管機構因雷曼破產而畀議員鬧到暈，美國監管機構唔救雷曼而只係畀國會議員係咁意贈幾句，香港啲高官實在好唔抵。</p><p>呢啲新聞冇乜娛樂性，睇咗只係得個嬲字。大劉講電盈私有化及種票等等，就趣味盎然。佢之突然出嚟講嘢，唔知係唔係受到上星期「壹仔」封面故事刺激呢？以事論事，在自由市場，只要有人提出一個私有化價錢，而該價高出市價，就一定會有人做套戥，計完私有化成事之機率後，入市掃貨。自由市場有度好，就係容納不同意見，永遠有人睇好，有人睇淡，既然有人提出以四元五角私有化電盈，但竟然有好多人願意以三個幾在市場上賣出，咁咪造就咗大劉呢類有錢人去套戥，賺差價囉。出貨班人應該係相信私有化一定唔掂嘅，買貨班人係相信私有化有機會成功嘅。以三個幾賣電盈，自然冇眼睇，以三個幾入電盈，為咗私利，梗係想私有化成功啦，手上股票化為成千上萬張人頭票就最好。故此大劉話佢好後悔，點解佢用幾億銀，只得一張票！經此一役，我哋普通人都學到嘢，原來法例不理會「一氣化三清」或「撒豆成兵」嘅，只要同「要約方」（offeror）冇關係就得㗎嘞，例如大劉就透露有人叫佢班二百張票（其實買幾百股就可以有二百票，學醒目人士DavidWebb就得嘞）去玩一玩方小姐。玩嚟有乜用？騎騎，如果有人刻意玩嘢，或者有人願意主動約見傾條件呢！大劉尊重邵爵士，唔肯滋擾邵氏私有化。另一方面，佢更尊重銀紙，真金白銀拿錢出嚟博電盈私有化成功，點知𠵱家仲未掂，如果私有化不成，八號仔股價好大可能隨大市下跌，跌到三元以下，大劉就損失不止幾條雞毛咯！</p></body></html>