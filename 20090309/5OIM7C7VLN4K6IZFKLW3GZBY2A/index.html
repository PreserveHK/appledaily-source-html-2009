<html><header><meta charset="utf-8"><title>轆Book：楊洛婷XAudiTT　AI進化</title></header><body><h1>轆Book：楊洛婷XAudiTT　AI進化</h1><p>女人同男人對車態度嘅分別，就係麻甩佬一旦愛上，會不眠不休去了解同改裝；女人就唔會俾規格同數字所吸引，好似Rabeea楊洛婷咁，夠膽喺街遇過TT10次都話靚，但居然下次又唔記得車款同車名，而且女人揸車最好有咁簡單得咁簡單，完全唔介意電腦進化到Control所有嘢，一個D波踩到尾絕對係應份。<br><br>記者：徐影龍<br>攝影：陳陶鈞<br>鳴謝：AudiHK</p><p>Rabeea近排狂做主持，由TVB到其他品牌Event都有Job，但我第一次被佢吸引反而係周六播嘅《問問MasterJoe》，扮一蚊Joe個AI助手，雖然無乜機械人應有嘅演技，但密實衣着包唔住完美曲線，一聽佢把聲，不期然望住電視機，「我個AIUpgrade咗嘛，所以唔會硬手硬腳無表情，似番個助手就得。」除咗魔術師之外，邊有女助手咁噴血？<br> 做番資料搜集先知走寶，Rabeea唔扮助手做搵真銀主持時，係咁意低胸晚裝露兩手已技驚四座，一輯BikiniCatwalk、俯身做瑜伽相，屬電車男網誌必擺相片之一。講開身形，Rabeea情有獨鍾愛上AudiTT外形，但對車認識近乎零，「我試過喺街遇過『呢架車』好多次，覺得佢有型得嚟又好靚，朋友每次不嫌其煩話我知係AudiTT，但下一次我又會再問過，唔係無記性，只係證明我真心鍾意『呢架車』。」</p><p>最簡要全自動</p><p>對車要求唔大，訪問無話題，惟有旁敲側擊講吓佢明珠台個《港生活．港享受》，「我做過架BenzB-Class，令我印象難忘，佢識得自動泊平衡位（即係S位），軚盤自己郁吓郁吓就搞掂，架車個電腦好勁！」其實電腦仲有好多叻嘢，識得幫你轉波時補油、劈彎會調校兩邊輪胎轉速、失控煞車識得扭軚救車、扭力唔夠同你拖低一個波……靚女聽唔入腦，懶理家陣汽車電腦進化得幾厲害，最緊要D波夠行同賣相吸引。<br> 以為Rabeea唔敢試揸TT，點知一影完相佢立即拉埋另一記者跳上車，撻匙走人。車行Sales望住我，我強作鎮定講，「佢OK㗎！」起初圍住迴旋處兜圈，熱身一輪，開始飆下直路，穿過十字路口，離遠見佢開開心心，好盡情咁揸，完全無俾AudiTT嘅250匹馬力所嚇窒，叻過好多男人㖭。落車時Rabeea神態自若，原來揸咗十幾年車，外國同香港路面環境滾瓜爛熟，單門跑車？濕濕碎啦。原來繼性感尺度後，我又多一樣睇小佢。</p><p>極級PinkLady
</p><p>Rabeea係超級「粉紅癡」，買車買袋襯衫有咁粉紅得咁粉紅。6年前返港時買咗架開篷福士，上年畀佢搵到架二手粉紅Echo，原本唔肯公開曝光，讚佢一句啲衫同架車好襯喎，即時埋位擺Pose！</p><p>比堅尼Show本錢</p><p>行過幾次比堅尼Show，報紙話佢贏身材輸高度，其實以港女標準睇，5'5"已經唔算矮，S身形反而難得。Rabeea已答應夏天幫我哋影多輯開篷車搭沙灘相，咪開心住，未應承着Bikini呀。</p><p>AudiTT3.2CoupeExclusive</p><p>引擎：3,189ccV6<br> 馬力：250ps/6,300rpm<br> 扭力：320Nm/2,500rpm<br> 傳動：6速STronic波箱，四驅<br> 查詢：奧迪汽車（25281862）</p></body></html>