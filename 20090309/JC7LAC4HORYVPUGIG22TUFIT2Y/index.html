<html><header><meta charset="utf-8"><title>5月首登紅館有義氣<br>謝安琪四面楚歌救關楚耀</title></header><body><h1>5月首登紅館有義氣<br>謝安琪四面楚歌救關楚耀</h1><p>謝安琪入行四年，終於在紅館舉行首個個人演唱會，心情當然興奮，不過她興奮之餘也不忘要照顧最近涉嫌藏毒的關楚耀（Kelvin），認真有義氣，她表示希望能在演唱會中與他合唱《四面楚歌》，請大家給他一個機會，如果Kelvin未能與她合唱，她寧願放棄不唱此曲。</p><p>謝安琪（Kay）將於5月8至10日假紅館舉行一連三場《好多謝安琪吶喊演唱會2009》，昨日在金鐘舉行記者會，Kay表示還未想到要邀請誰做嘉賓，提到會否邀請最近涉嫌藏毒的關楚耀（Kelvin）？Kay坦言：「其實我哋有首合唱歌叫《四面楚歌》，一開始搞演唱會已經係諗住同佢一齊唱，因為呢首歌氣氛好好，我心裏邊梗係希望同佢一齊唱，我嘅演場會喺5月，希望到時佢可以演出。」</p><p>「希望畀個機會佢」</p><p>對於有否擔心因有Kelvin會影響演唱會反應，Kay並不擔心說：「佢就好似我屋企一個細佬咁，細佬出咗事，又點會忍心踢佢出門口呢，而且仲可以帶到好嘅訊息畀年輕人，有時會有錯誤嘅決定，只要身邊有長輩帶返佢行正途，唔會太困難，希望大家都畀個機會佢，佢一向都好乖仔，我相信佢都會為自己嘅錯誤自責。」<br> 阿Kay非常有義氣，表示如果Kelvin未能和她合唱，作為家姐的她，會選擇放棄不唱此歌，問到會否與老公張繼聰夫妻檔上台？她笑言：「佢喺我身邊我會怕醜，我寧願見唔到佢。」囝囝就要視乎情況才決定是否亮相，她也怕會被囝囝影響演出。<br> 採訪：胡比　攝影：仇志德</p></body></html>