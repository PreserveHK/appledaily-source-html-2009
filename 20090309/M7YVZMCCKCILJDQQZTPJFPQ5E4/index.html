<html><header><meta charset="utf-8"><title>潮流文化1：<br>潮網六宗罪乜都抄</title></header><body><h1>潮流文化1：<br>潮網六宗罪乜都抄</h1><p>很多人都說歐美經過這一輪金融洗劫之後變成無牙老虎，中國這隻沉睡的獅子開始醒了。說中國是本世紀強國之一，我信呀！除了經濟夠強，就連抄襲能力和老翻製作都一樣咁堅，繼miniiPhone、簡體字iPodnano等等老翻當正貨賣，家陣連網頁都死跟，抄足外國正版貨，外形與用法都一樣；即使港台電視劇集都被網民老翻放上網任睇，完全漠視知識版權。學栢芝話齋：錯就要認，打就企定，即數強國子民犯的六宗罪！<br><br>記者：葉雪芯<br>攝影：黃子偉<br>Model：Wing@puremodel</p><p>一宗罪<br>翻版Facebook縱橫大陸</p><p>數到全球最強勁的社交網一定是Facebook。04年由幾個美國讀緊大學嘅𡃁仔設計，現已為他們賺取數以億計的收入，咁大嚿肥豬肉點會唔俾國內強人翻一翻再賺番筆。在大陸旋即有幾個社交網絡竄紅，最強勁莫過於「校內網」，不過一睇個網頁設計……撞鬼！不論是顏色還是用法都幾乎與Facebook一模一樣！似得咁交關，會唔會被Facebook控告抄襲就暫時未知，不過卻已肯定廣受大陸網民支持，現時註冊用戶已超過4,000萬，連冧盡倪才子的「神奇的A茆茆」張茆都有開A/C，強國有十幾億人口，睇嚟未來後勁非常凌厲，絕對能成Facebook對手！</p><p>校內網： http://www.xiaonei.com <br> StudiVZ： http://www.studivz.net </p><p>二宗罪<br>史上最強搜尋引擎？</p><p>再次不得不佩服強國IT人才的「創意」，說的是被一眾網民形容為「史上最強的搜尋引擎」──Baigoohoo，中文叫做「百谷虎」，單睇個名唔知係乜東東，打開個網址即明白原來係將大陸最大的搜尋引擎百度、國際搜尋引擎老大哥Google和Yahoo!的三合一！隨便打個字去Search睇睇有幾巴閉……唓，其實只是將介面劏開三欄分別到以上的三大網址搜尋，完全是「假手於人」。好笑在後頭，「百度」之後仲有個「千度」搜尋網，真識搞Gag。</p><p>百谷虎： http://www.baigoohoo.com <br> 千度： http://www.qiandu.com </p><p>三宗罪<br>淘寶網都有老翻？</p><p>人稱「大陸版eBay」的購物網「淘寶網」早有大陸幾億人口作後盾，近年更吸引不少港人落場搵錢搵貨。不同於外國購物網以信用卡或Paypal付款，淘寶網有自家的一套付款模式，就是支付寶，安全程度比得上Paypal。最近就有一個自稱「淘寶山寨版」──「潤購網」的購物網彈起，主攻女性市場，短短半年不到的時間成交額突破4,534萬。不過「潤購網」排版比較簡陋，貨物量亦比淘寶少一半有多，大部份賣家都非常新手，身處香港又驚有風險的網民，都係諗清楚咪亂幫襯！</p><p>淘寶網： http://www.taobao.com <br> 潤購網： http://www.rungou.com </p><p>四宗罪<br>港、台電視新鮮任睇</p><p>有網民就完全漠視知識版權，將香港、台灣的電視節目放上網任睇！台灣的綜藝節目可以在YouTube睇到，仲要係即日更新，幾乎好似喺台灣同步收看一樣。港人最愛看的《康熙來了》、《王牌大賤諜》、《超級星光大道》等通通可以在YouTube找到，仲要整個Playlist順序連續睇，Upload網民所在地多是東南亞如新加坡、馬來西亞等。至於香港的電視劇集亦同樣做即日更新，甚至快過香港播出，例如早前《家好月圓》的結局就率先被網民放上網任睇。</p><p>優酷： http://www.youku.com <br> 奇熱劇集站： http://www.qire.com <br> 小莉影像館： http://www.xiaoli.cc </p><p>五宗罪<br>偽基百科專業惡搞</p><p>相信不少學生哥平時做功課寫Paper，都會參考網上的百科全書——維基，在網絡世界就有個「偽基」，專門記錄網絡上的大小事件，稱為「網絡大典」。各大的網上事件簿如巴士阿叔、機場阿嬸、淫照事件，通通在大典上有紀錄來龍去脈，一些出位的網民事迹、網上潮語都可以在此搵解釋，與維基一樣，都係可由網民編輯。打開網頁，左上角寫明「偽基百科——惡搞的百科全書」，哦，明晒。</p><p>偽基百科： http://uncyclopedia.hk </p><p>六宗罪<br>抄到足MSN的阿里旺旺</p><p>大陸早有個QQ抄足ICQ，今次又有新作。強國又一力作就係一個名叫阿里旺旺的InstantMessenger，亦是阿里巴巴旗下產物。一睇外表，明眼人都知係MSN的Copycat，顏色用法與MSN一樣，更與淘寶網掛鈎，用戶可以在阿里旺旺與賣家聊天㖭！唔知今勻財雄勢大Microsoft又會唔會啞忍呢？</p><p>阿里旺旺： http://alitalk.alibaba.com.cn </p><p>網民反應</p><p>我有見過大陸版嘅Facebook，但係我覺得抄得好離譜，而且製作都不及Facebook精美。</p><p>我有上大陸嘅網頁睇電視劇集，唔知道原來係侵權喎！其實上網都係靠大家自律，網絡根本好難有一個完善嘅監管。</p><p>大陸不嬲都有好多呢啲山寨網，平時都唔會上，因為始終唔及正貨好用，而且大陸網太多廣告和病毒，有啲怕怕。</p><p>其實大家得啖笑咪算囉，好似Baigooho呢類山寨搜尋器，大陸一向有好多，但都唔實用，睇完就算。</p><p>阿里旺旺幾搞笑喎！QQ我都有試過用，不過好多網頁同埋軟件都係for國內同胞自己用，我哋唔明白佢哋嘅網絡文化。</p></body></html>