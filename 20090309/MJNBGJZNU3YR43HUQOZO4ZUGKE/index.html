<html><header><meta charset="utf-8"><title>SHARP搞祖國化　免改機駐港插旗</title></header><body><h1>SHARP搞祖國化　免改機駐港插旗</h1><p>每次提起用SHARP手機，鑊氣特別多，但所講嘅係日本水貨!傳聞改機佬要花十幾萬幫佢「裝身」，亦只係睇到日、英文介面，最慘係訊號接收唔穩定，咁樣煎皮拆骨，難怪班Fans用到扯火！不過SHARP去年底終於進軍我哋祖國，還換上新名字，在2月份從水路進駐先達。雖然中、日版本有成千蚊差價，但買個安心，點都值得嘅！<br><br>記者：陳國輝　<br>攝影：陳盛臣</p><p>跟扁腳充電器包裝唔寒酸</p><p>當第一次見到日版SoftBank或者NTTDoCoMo嘅手機包裝，或者會覺得好寒酸！皆因佢幾乎係一個純白色紙皮盒，而裏面更簡單地只用透明袋入住幾件Accessories及說明書，絕對唔似日常所見包裝精美嘅日本產品。<br> 勢估唔到，祖國化後竟然變豪咗，以SH1810C為例，佢採用全黑色膠盒分兩層放置配件，外面再套多個灰銀色紙皮，點睇都精美啲。再者，每逢日版機都需另配充電器，中文版就送埋（中國制式），畀得幾千蚊買嘢，當然想配件齊全。</p><p>2G制式免解SIMLock
</p><p>基本功能如影相、拍片、插記憶卡等，同日版機根本毫無分別，唯一要留意係國內一直採用GSM制式，所以呢批SHARP亦都僅支援2G，接收訊號方面難免不及雙制式（3G/2G）可隨時切換網絡咁方便。<br> 話說回來，中文版點都好過日版機要先解Lock，再插入HyperSIM咁麻煩。據Sales講，其實好多日版機都收唔到3仔網絡，唔少人仲係買咗先知中招，就算其他3G台有訊號，表現亦唔穩定；相比下，行2G嘅中文機似乎更有優勢。</p><p>繁簡顯示拼音筆畫輸入
</p><p>以往玩日版機要犧牲好多嘢，例如明知網絡接收唔穩定，或部份多媒體功能被鎖死，甚至純日、英Menu亦接受得到，簡直要用死心塌地嚟形容呢班Fans！今次終於出中文版，唔使講梗係親切好多，雖然得簡體Menu，但試過睇繁體中文SMS亦無問題，即係話唔會出現怪碼！但係要留意，文字輸入僅支援簡體拼音或筆畫兩種，仲內置埋聯想字庫，如果你唔慣寫簡體字，呢項功能應該幫到手。</p><p>SH9020C（日版923SH）
</p><p>主要功能：TouchCruise光學觸控面板、520萬像素鏡頭、3.3"MobileASV屏幕、體感控制<br> <br> $4,880（中文版）/$3,680（日文改版）</p><p>SH9010C（日版920SH）
</p><p>主要功能：320萬像素鏡頭、單色迷你外屏、內置《RidgeRacer》賽車遊戲、電視遙控器<br> <br> $3,580（中文版）/$3,380（日文改版）&#13;</p><p>SH1810C（日版930SH）
</p><p>主要功能：800萬像素CCD鏡頭、ISO2500高感光、3"MobileASV屏幕、體感遊戲<br> <br> $5,080（中文版）/$4,180（日文改版）</p><p>T-OneMobile（29888008）</p></body></html>