<html><header><meta charset="utf-8"><title>金手指：十年前蓋特納已膠爆 - 孫柏文</title></header><body><h1>金手指：十年前蓋特納已膠爆 - 孫柏文</h1><p>「財長蓋特納去了那？」好似人間蒸發咗咁。<br> 不過佢老哥唔出嚟見人，孫柏文係可以明白嘅，因為條友直到呢刻硬膠到爆。除咗係咁叫患有嚴重肺癆嘅金融業飲咳藥水之外，就冇料到。問題係，財長叫飲咳藥水係因為佢冇其他藥，定係佢真係覺得淨飲咳藥水就可以醫番好？<br> 即係如果佢係醫生，佢有冇斷錯症？佢嘅斷症能力係點？<br> 問花旗國人就好難知，因為佢哋未見過「膠蓋」話事，膠蓋喺花旗國一路都係啲中級公務職員。不過大家如果有落蘭桂坊、駱克道蒲，就知呢啲喺祖國係中級職員嘅人，嚟到遠東就係大支嘢。要知掂唔掂，問總公司人不如問本地同事，膠蓋就係最好例子。<br> 原來當年97金融風暴，花旗財政部就派咗膠蓋去印尼做代表。搞完之後，結果令印尼成為20世紀裏，國民生產總值一年內跌得最多嘅國家。</p><p>同事揭當年臭事</p><p>咁係咪膠蓋嘅錯？有個當地同事話係，佢就係澳洲90年代總理基庭。<br> 喺上個禮拜四一個閉門會議中，基庭插爆膠蓋當年嘅表現。話佢最大嘅錯誤，就係為南韓、印尼、泰國等國家斷錯症，跟住落錯藥。膠蓋用咗對付80年代拉丁美洲、94年墨西哥，呢啲政府財赤衍生出金融危機嘅方法，不過因東亞嘅問題根本唔係政府財赤，膠蓋挾IMF落實嘅政策，不但冇幫助，仲要令各國國民經歷不必要嘅痛苦。<br> 膠蓋亦令東亞各國知道絕對唔可以依賴IMF，最終令中國嘅2萬億儲備，被迫買花旗國債，變成爛仔國嘅悲情債主。基庭仲話當佢聽到膠蓋早前被爆冇交稅，完全唔覺出奇。一日膠蓋當道，一日冇運行。<br> 孫柏文<br>  http://phatdat.blogspot.com </p></body></html>