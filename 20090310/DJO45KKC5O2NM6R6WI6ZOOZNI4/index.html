<html><header><meta charset="utf-8"><title>旺旺大戰壹傳媒 - 左丁山</title></header><body><h1>旺旺大戰壹傳媒 - 左丁山</h1><p>肥佬黎在台灣意圖收購中時集團，點知畀旺旺集團蔡衍明老闆截咗糊，呢位蔡老闆跟住入股香港亞視，威風一時，大概有意做傳媒大亨啩。做傳媒其實好難賺大錢，賣米餅反為容易盤滿缽滿，例如旺旺（0151）啱啱宣佈業績，○八年賺咗二十點四九億港元，上升四成八六，純利率雖然下跌一點五個百分點，仍有百分之十六點九，幾和味呀。亞視呢，據張永霖講，係蝕本無底深潭，根本係一個黑洞，蔡老闆第一次涉足傳媒，就要兩線作戰，在台灣要力保危城（中時），在香港要救活死城（亞視），真係面對人生大挑戰，睇吓佢如何盡出武功，已經足夠寫MBA論文。<br> 肥佬黎買唔成中時，改為經營有線電視台，請咗馬英九前幕僚金溥聰（清朝末代皇帝愛新覺羅氏後裔）為行政總裁，轟動台灣，看來又係向難度挑戰，再次考驗肥佬黎嘅營運天才。分析K同左丁山講：「黎先生財力同蔡衍明差一大截噃，點解仲要進軍台灣電視業呀？」何所見而云然？分析K話：「條數好易計，旺旺發行股數132.07億，星期五收市價每股三點二六元，市值430.54億元，市盈21倍，派息率4.57%；而壹傳媒（282）發行24.12億股，星期五每股作價七毫八仙，市值18.81億元，市盈率3.5倍，息率31%；蔡老闆有旺旺做後盾，財力大好多倍啫。如果硬碰硬，黎老闆在台灣吃虧啲喎，不過蔡老闆或者會畀亞視累親，令佢唔能夠集中精力呢？」<br> 計死數當然係咁計，但左丁山另有見解，肥佬黎轉入傳媒，已有十九年，早已過咗learningcurve之上，而蔡先生剛入行，仲要交吓學費，並且肥佬做好佐丹奴先至建立《壹週刊》，搞好《壹週刊》，先至創辦《蘋果日報》，到香港掂晒嘞，就到台灣搞「壹仔」，台灣「壹仔」OK嘞再出台灣《蘋果》，𠵱家稱霸台灣印刷媒介嘞，先至進軍電視，肥佬係一步一步嚟嘅，從不兩面作戰，不開動兩條戰線，佢好清楚知道在甚麼時候做甚麼事，對生意focus之執着，商界罕有其匹，如果我係大學MBA課程主管，今日就會開始追縱跟進蔡黎傳媒大戰，預備寫學習個案嘞。&#13;</p></body></html>