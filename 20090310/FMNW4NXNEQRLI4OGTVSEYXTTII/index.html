<html><header><meta charset="utf-8"><title>T富商揭三奶說謊　無損姊弟戀<br>狗仔隊出更：黃長發陪Karen上庭</title></header><body><h1>T富商揭三奶說謊　無損姊弟戀<br>狗仔隊出更：黃長發陪Karen上庭</h1><p>鄧姓鞋王T富商早前數臭轉投黃長發懷抱的三奶Karen（李姿霆），並公開數段聲帶踢爆女方大話連篇，一直向他隱瞞與黃長發偷食的事，並公開表示從此與Karen斷絕關係，也不會爭取與Karen所生女兒的撫養權。回復自由身的Karen現時更加大模廝樣晒恩愛，就算因觸犯交通條例昨日要上庭，仍與被指軟飯王的黃長發拍住拖現身。</p><p>黃長發早前被踢爆搭上鄧姓鞋王T富商的三奶Karen，其後他公開表示願為這段姊弟戀放棄演藝事業，稍後還會變回上班一族。Karen因為背着T富商偷食，辣㷫男方斬纜分手，更進行經濟封鎖，但她堅持要愛情不要麵包，早前T富商現身爆大鑊，盛傳她與黃長發避走法國避鋒頭，昨日二人突然雙雙現身九龍城裁判法院，原來Karen去年9月觸犯交通條例收到告票，故昨日在男友黃長發接送下出庭應訊。</p><p>上庭前部署買Audi</p><p>有愛情滋潤的Karen，昨午以一身便服打扮現身九龍城裁判法院，消息指她近日惹上官非，記者昨日致電向Karen求證時，她直認不諱說：「好小事，我舊年9月初因為接囡囡去學校，一時心急唔小心犯咗交通規則，喺唔可以cut線嘅地方cut線，於是收咗警方告票，今日出庭，我始終真係犯咗錯，咪認罪要罰款，罰咗850蚊。」Karen表示非常後悔自己的大意，經過這次教訓，日後會小心駕駛。不過她當時所駕駛平治座駕，乃由T富商所贈，但偷食事件被揭後，該座駕已即時被T富商沒收，沒有車子代步的Karen，目前樂得由男友黃長發做其柴可夫，隨時管接管送。<br> 昨日Karen應訊完畢即往繳交罰款，心情看來相當愉快的她，耳上掛着手提電話的免提聽筒，施施然步出九龍城裁判法院，其間除邊行邊講電話外，還不時四處張望，約15秒後，便見黃長發駕駛登記在其兄黃長興名下的AlfaRomeo黑色座駕火速駛至，相信Karen一直講電話是在遙控男友準時到達，黃長發一停車，Karen即急步坐上車子，隨即雙雙離開。<br> 其實Karen與黃長發上周四下午約5時，還被發現拍拖到九龍灣一間車行睇車，其間Karen對其中一部Audi座駕十分感興趣，未知她可是買來𠱁男友？<br> 另一方面，Karen與T富商交往7年，二人育有一名5歲女兒，曾深獲T富商寵愛的她，獲贈過不少物業和首飾，雖然現在因與黃長發拍拖遭T富商閂水喉，但有指她坐擁近千萬資產，就算T富商早前接受本報訪問狂數其不是，Karen心情仍未受影響，繼續享受其富婆生活，並全情投入與黃長發的姊弟戀，二人日前更被指到充滿浪漫氣氛的法國旅行。</p><p>「我都有錄音喺手㗎」</p><p>Karen昨日說：「我哋係出咗埠，但唔係法國，去邊度就唔再講啦，𠵱家件事結束咗，我想低調啲。」Karen曾表示擔心T富商爭奪囡囡的撫養權，但男方早前在訪問中卻表明自己有兒有孫，無意爭回囡囡。問到愛女情切的Karen為何拋下女兒與男友外遊逍遙？她說：「我去幾日啫，我日日都有打電話返嚟同囡囡傾偈。」Karen又謂已沒跟T富商聯絡，但指他曾向Karen家人稱願支付囡囡每月開支，她說：「不過我冇開口問過佢攞，唔想乞咁，養女都係我嘅責任。」並指其女兒曾與T富商通電話。<br> 對於T富商早前公開數臭Karen及公開二人的聲帶證明她講大話，Karen揶揄說：「佢又唔公開佢用粗口鬧人嗰啲，我都有錄音喺手㗎，不過唔公開啦。」<br> Karen曾謂被包養之初，不知道T富商已有家室，但T富商早前卻提供了兩張02年的照片，證明Karen當時曾出席其子的婚宴，還與T富商的正室握手，對此Karen昨日說：「因為佢同我拍拖時話同老婆搞緊離婚，唔通個仔結婚，個阿媽唔畀去咩，我咪信佢囉，事後有人同我講二奶都有同場。」<br> 採訪、攝影：比華利、娛樂突發組</p><p>人物誌：世界傑出華人夫妻檔</p><p>現年66歲的鞋王T富商，感情路上一大筆糊塗賬，做生意卻頭頭是道，68年用5萬元開設公司白手興家，生意越做越大，90年高峯期全年營業額逾100億，公司業務遍佈全球，合作品牌包括Reebok及Kappa等名牌波鞋，加上近年活躍於豪宅買賣，身家估計逾20億。<br> 其元配朱錦韶也是生意奇才，曾任電子廠主管，後收購一家已倒閉的鞋廠，將之轉虧為盈，又協助丈夫在中港兩地設鞋廠及加工廠，在內地贏得「辦廠天后」美譽。03年沙士肆虐期間，朱錦韶更研製毋須綁帶及鞋扣的鞋，大量生產送贈醫護人員。06年鞋王夫婦雙雙膺世界傑出華人獎，朱錦韶更獲頒美國哈姆斯頓大學（ArmstrongUniversity）榮譽博士。&#13;</p><p>小八卦：T富商專吼地產經紀</p><p>曾包養Karen的T富商為人風流，除有正室和三奶Karen外，其實還包養了一個二奶，巧合的是二奶和三奶都曾任職地產經紀，並透過樓宇買賣而與T富商搭上。T富商的正室和三奶身份先後曝光，但二奶則較為神秘，據知她姓劉，現年38歲，據知她知道Karen與T富商在04年誕下女兒後，也趕忙在07年為T富商生了一個女兒，兩母女現居黃埔海逸豪園。</p></body></html>