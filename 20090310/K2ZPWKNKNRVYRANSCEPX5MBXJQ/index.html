<html><header><meta charset="utf-8"><title>轆Book：歐日旅王　優尾之選</title></header><body><h1>轆Book：歐日旅王　優尾之選</h1><p>香港人去旅行鍾意搭飛機，旅乜鬼行車吖，唔揸旅行車去唔到西貢放風箏、入唔到大尾篤燒嘢食咩？揸旅行車，都係貪型啫。今次歐洲、日本各有代表，名牌AudiA4十幾萬有交易，仲有Turbo偈；日本Mazda6就05年車平啲又大cc啲。又A4又M6，買邊架，自己四四六六拆掂佢啦。<br><br>記者：小方<br>攝影：林栢鈞<br>Model：Fishman@StageModels</p><p>日本代表　新啲平啲cc大啲
</p><p>年份新啲價錢平啲，近年日本車質素拍得住歐洲車，講到尾都係睇你爭唔爭在嗰少少虛榮感。論外形，Mazda6幾靚仔，車身由頭到胎軨都夠新淨，05年車雖然已經2手，但保養幾好。2.2公升引擎有169匹馬力、5前速加減波都算係咁；有天窗，對我嚟講畀多兩分佢；銀黑中控台有凍冰冰金屬感，冷氣及音響用上大型按鈕，跟貼個年代多少少；前座同樣係電動真皮座椅，後座就以6:4分割，單手摺得埋，靈活而且方便。</p><p>Mazda6Wagon</p><p>資料：05年登記、2手、行車里數41,128公里、2,261cc、169匹、5前速加減波<br> 當年新車價：$238,880<br> 易手價：$128,000<br> 查詢：大昌行易手車（22621118）</p><p>歐洲代表　名牌Turbo偈大把Fans</p><p>Audi喺香港好受歡迎，A4太普通，型少少就要旅行車啦。呢架AudiA41.8TAvant，03年車款，到𠵱家都仲通街都係。6年車，車價平過當年新車一半，以十幾萬價錢買到有保證嘅易手Audi，以歐洲車嚟講，價錢平易近人。車身藍色，無多餘改裝好企理；沿用1.8公升Turbo引擎，馬力164匹，好玩在Multitronic波箱有6速加減，加上基本功紮實，揸得好爽。內櫳有黑木裝飾真皮座椅，感覺比較高級，旅行車後座夠寬敞，最方便係可以放低後座，搬屋搬寫字樓，都掂啫。</p><p>AudiA41.8TAvant</p><p>資料：03年登記、0手、行車里數64,025公里、1,781cc、164匹、6前速加減波<br> 當年新車價：$388,000<br> 易手價：$168,000<br> 查詢：大昌行易手車（22621118）</p></body></html>