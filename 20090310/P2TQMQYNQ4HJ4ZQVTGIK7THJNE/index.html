<html><header><meta charset="utf-8"><title>前女富豪俾人鬧到喊<br>中環在線：張茵「多得老公撐」 - 李華華</title></header><body><h1>前女富豪俾人鬧到喊<br>中環在線：張茵「多得老公撐」 - 李華華</h1><p>對好多人嚟講，08年係一個永誌難忘嘅年份，身家縮水成90%嘅玖龍紙業（2689）董事長張茵就直言，佢雖然曾經因為委屈而喊過，但認為08年對佢嚟講，係收穫最豐富嘅一年，亦係人生中最精采嘅一年，仲大讚老公喺佢需要support嘅時候，默默支持佢！</p><p>百年企業夢想不變</p><p>張茵同內地《中國新聞網》講，話舊年被人鬧玖紙係「血汗工廠」嗰陣，當公關將厚厚一本負面資料放喺佢面前時，佢覺得好難過同好委屈，更坦言曾經因為呢件事喊過㖭！佢好感性咁話：「我也是個苦孩子，能夠切身體會到工人嘅難處。」<br> 佢話事件發生後，學識咗放低：「我看開了，玖紙一間咁大嘅企業，內部出現不同聲音好正常；人一生總經歷坎坷。」佢話𠵱家無論係正面或負面報道，都唔會再影響到佢將玖紙打造成百年企業嘅夢想喎，認為歷史會給予玖紙公正嘅評論。</p><p>莫叫女強人只做企業家</p><p>「女王」仲叫大家唔好再叫佢「富豪」或「女強人」，比較鍾意人哋叫佢做「企業家」，認為咁至最適合自己。佢仲相信，女人喺開創事業嘅同時，要將家庭、愛人同孩子照顧好，先至係最完美嘅女性！唔知用呢個做標準，張女士會畀自己幾多分呢？<br> 最後張女士仲特別鳴謝老公、即係玖紙副董事長兼行政總裁劉名中，話若果冇呢個無名英雄，佢就唔會有今日嘅成就喎。佢話：「到現在為止，我嘅家庭生活十分幸福。」雖然事業受挫折，但家庭得意又有丈夫撐，難怪張菌話去年係豐收年。<br> <br> 李華華<br> mailto:LiWaWa@AppleDaily.com</p></body></html>