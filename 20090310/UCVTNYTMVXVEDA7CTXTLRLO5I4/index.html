<html><header><meta charset="utf-8"><title>求驗客手記：肥哨入波　威震巴西 - 求驗客</title></header><body><h1>求驗客手記：肥哨入波　威震巴西 - 求驗客</h1><p>「號外！朗拿度入波喇！」如果我求大俠幾年前咁嗌，實俾人笑：「好出奇咩！」不過今時今日，呢位腩肉橫行嘅32歲前鋒再入波，非集合天時地利人和不可，所以絕對係大新聞！</p><p>密雲蔽日天都幫佢</p><p>「肥哨」呢個等足年幾嘅入波（上次係08年1月13日AC對拿玻里），出現喺彭美拉斯1:1和哥連泰斯嘅聖保羅州聯賽。當日氣溫高達攝氏35度，上半場球證一度吹停比賽等球員唞氣，「肥哨」人肥特別怕熱；加上係膝傷一年好番後嘅第2場，所以教練安排佢喺後備席唞凉，準備下半場出場。<br> 下半場，巴西《環球報》話：「高溫漸去，密雲蔽日，強風驟起。」嘩！乜咁邪？48分鐘彭美拉斯領先一球，哥連泰斯勢急下，64分鐘換入「肥哨」，全場45,000球迷high晒。咁嘅天時地利人和之下，肥人有肥福嘅「肥哨」，似乎冥冥中會再做英雄。<br> 78分鐘，「肥哨」扭動水桶腰擺脫祖馬後勁射，皮球擊中左門柱。87分鐘，「肥哨」邊線發難扭過拉莫斯落底傳中，可惜隊友頭槌攻門被撲出。比賽進入補時兩分鐘，「肥哨」接應角球升起力壓後衞頂入，追成1:1完場。對方教練盧森貝高賽後就批評球證刻意吹罰，係都要畀機會「肥哨」入波。</p><p>肥得滯整爛鐵絲網？</p><p>不過，「肥哨」咩風波未見過呀？佢入波後衝向場邊擒上鐵絲網，與球迷隔網搖曳慶祝，唔知係咪未減磅，導致部份鐵絲網倒下，好彩冇人受傷，之後警方趕至攔住唔畀球迷衝入場。「肥哨」仲因此領到一面黃牌，佢解釋話：「我控制唔到自己，助球隊後上追和，呢一刻非常特別。」<br> 睇到「肥哨」入波後嘅慶祝動作，我求大俠都不禁眼濕濕。一個人，最緊要搵到快樂之源，否則有億萬身家都冇用。巴西人有足球就有歡樂，如今「肥哨」回歸，巴西球迷喺金融海嘯下，肯定都會過快樂嘅一年。</p></body></html>