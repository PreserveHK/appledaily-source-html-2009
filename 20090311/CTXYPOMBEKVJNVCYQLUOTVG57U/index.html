<html><header><meta charset="utf-8"><title>Laughing哥怕坐監笑唔出馮仁昭四圍超：謝天華醉駕今判刑 - 馮仁昭</title></header><body><h1>Laughing哥怕坐監笑唔出<br>馮仁昭四圍超：謝天華醉駕今判刑 - 馮仁昭</h1><p>現年41歲嘅謝天華喺無綫新劇《學警狙擊》中嘅一角「Laughing哥」大受歡迎，不過佢就冇乜心情慶功咯。天華早前因一宗醉酒駕駛案而等候今日判刑，由於當日裁判官話認咗罪嘅天華唔係良好嘅駕駛者，仲話唔排除有判監嘅可能，所以連日嚟謝天華都顯得憂心忡忡，日前仲被拍到相約《學》劇嘅周海媚到觀音廟祈福，似乎對判刑好擔心。</p><p>太太Tina公開求情</p><p>幸好天華身邊嘅太太Tina喺精神上支持佢，Tina噚日就開腔為老公求情，佢話天華o依家心情已經平復唔少，並謂：「當然天華都認咗罪，佢當日真係判斷錯咗，係要承受懲罰，但希望個官可以從輕發落，判佢停牌已經係好大懲罰。」<br>噚日下晝5點幾，受官司困擾嘅天華一身黑色衫返回跑馬地寓所，佢全程態度表現友善，任影唔嬲，但對於一切有關官司嘅提問佢就充耳不聞。</p><p>宣判前夕回家食飯</p><p>噚日馮仁昭就打電話慰問謝天華，佢似乎心情麻麻，佢話：「o依家交晒畀律師處理，我都唔方便講，平常心面對，今晚我會好似平時一樣食飯，會留喺屋企唔出街。」馮仁昭仲收到風話謝天華原定3月中會同苗僑偉、張可頤開拍新劇《老公萬歲》，但o依家因為官司問題，可能令劇集延遲開拍。</p></body></html>