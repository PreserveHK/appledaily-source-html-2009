<html><header><meta charset="utf-8"><title>也說金溥聰 - 左丁山</title></header><body><h1>也說金溥聰 - 左丁山</h1><p>分析K之所以無端端講起蔡衍明與肥佬黎之比較，皆因睇完上星期五出版之《亞洲週刊》訪問金溥聰，標題十分吸引，就係「他和馬英九黎智英的緣份」，內容其實提到黎智英者好少，提及馬英九者多多。分析K對馬英九冇乜興趣，但對《亞洲週刊》講：「親綠媒體分析指出，金投入壹傳媒老闆黎智英麾下，是為二○一二年馬連任鋪路，指出馬親中，黎反共，金的大動作正好可以『淡化』馬親中色彩，壹傳媒在台灣媒體的強大影響力，更足以和綠媒體抗衡。」就大感興趣，問左丁山上述之言有無道理，左丁山答佢：「以我所知，肥佬黎素來以市場為導向，視賺錢為企業的唯一社會責任──好似佛利民所講嘅一樣。」<br>金溥聰本係政治大學新聞系教授，因曾是馬英九幕僚而備受矚目，故此加盟壹傳媒之後，引起台灣媒體炒作，諸多推測。金溥聰訪問記原文甚長，不能一一引述，但左丁山幾欣賞佢夠膽講：「……所以他們一直在問我，會不會走回政治的路，我說，我為什麼要告訴你，為什麼有人質疑我，我就要剖開我的心給你看，我為什麼要讓自己綁手綁腳，提出這個問題的人的動機是什麼？……他希望我給他yes或no，但我覺得我有權利不給yes或no的答案，那是我自己的自由。」<br>講呢番說話，要有極大信心。香港啲高官就經常畀大狀黨或傳媒問：「答我，yesorno？」而不知所措，顧左右而言他，邊度夠膽回覆一句：「我有權利不給yes或no的答案」吖。<br>金教授話從香港返回台北之後，更覺得台灣電視台無法吸引觀眾，可惜記者冇追問：「點解有此感覺呀？」唔通香港電視台節目精彩過台灣好多？我哋香港人好想知道佢嘅答案。金先生曾在中大訪問教書半年，初到埗之時，大教授在家設宴招待佢，左丁山為座上陪客，聽佢分析台灣政治局勢及馬英九與綠營之互動，講得十分詳細，佢之語言能力十分高，做佢學生聽佢講書，應該十分過癮，如果佢在壹傳媒電視台做talkshow節目主持人會好有吸引力。如此人物唔會輕易受甘詞厚幣引誘嘅，投身台灣電視業當有一番目的與理想。</p></body></html>