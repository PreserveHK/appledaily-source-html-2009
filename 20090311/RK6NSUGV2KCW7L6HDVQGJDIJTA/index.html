<html><header><meta charset="utf-8"><title>OLYMPUSSP-590UZ　26倍炮王</title></header><body><h1>OLYMPUSSP-590UZ　26倍炮王</h1><p>有時揭開雜誌，睇到名人們生活百態，自然過癮，但同時亦佩服記者們，咁都影得到？以前因為數碼相機變焦能力比較弱，遠攝能力受到限制，不過只要換上OLYMPUS這部SP-590UZ，就有高達26倍光學變焦，即使走入紅館坐山頂位，都可將台上歌手拉到身邊慢慢影！<br><br>記者：許福合<br>攝影：梁世權</p><p>26×變焦　睇幾錢個蘋果！</p><p>以往高倍數變焦數碼相機，總有唔Sharp情況，SP-590UZ用上26倍變焦，從天橋影到下邊生果檔，除咗可以清楚睇到當中蘋果同橙外，更連價錢牌都睇得清楚，可見畫面非常Sharp兼無手震。</p><p>廣角+遠攝</p><p>未開機之前，見到SP-590UZ機身，絕對估唔到有26倍光學變焦咁勁，機身甚至比好多Prosumer級相機都要細小，而開機之後，鏡頭亦只係輕微凸出，當要提高焦距時先會見到鏡頭作兩段式伸出，最高可以有26倍光學變焦，亦即相當於26-676mm焦距；由最Wide到最Tele大約需要3秒時間，都算快速，而且鏡頭移動時，感覺震動相當輕微，對用家影響唔大。<br>SP-590UZ同時亦提供有26mm廣角鏡功能，試用時發覺鏡頭使用3塊ED鏡片及非球面鏡帶來的優點，在廣角時畫面四角唔算散，亦只係有輕微變形，而用盡26倍變焦時亦比好多20倍機都Sharp，效果唔錯。</p><p>大光圈效果</p><p>SP-590UZ解像度，基本與同期新機睇齊，有1,200萬像，在Prosumer機種亦可排在前列，而配合高倍變焦，防震系統會採用CCD移動校正，效果當然比一般DC「執相式」防震為佳，若要加上高感光度拍攝，SP-590UZ最高可用到ISO6400，在日光下開到26倍手持拍攝，位置穩定下拍攝，都可取得穩定相片。<br>SP-590UZ新增一個「背景柔化效果」模式，名稱雖然複雜，其實即係一個大光圈、淺景深拍攝功能；使用時可預先設定人像位置，按照提供框線拍攝，就可拍到能凸出主體、淺景深背景效果。其他功能好似臉部對焦、笑臉即拍，或近期好興嘅美肌模式等都有齊。SP-590UZ整體評語係實用性高，完全可讓用家一機拍盡。
</p><p>Profile</p><p>感光元件：1,200萬像素CCD<br>變焦：26倍光學/5倍數碼<br>感光度：ISO64-6400<br>影片：640×480（30/15fps）<br>屏幕：2.7吋<br>記憶卡：xD/MicroSD（需配轉換器）<br>電源：AA電芯×4<br>體積：110.1×89.7×91mm<br>重量：435g<br>查詢：OLYMPUS（23762150）
</p></body></html>