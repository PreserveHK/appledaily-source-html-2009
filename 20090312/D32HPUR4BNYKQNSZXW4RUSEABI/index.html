<html><header><meta charset="utf-8"><title>每天害我多一些 - 左丁山</title></header><body><h1>每天害我多一些 - 左丁山</h1><p>寫稿時間，大記者突然走上嚟，話在中環採訪新聞，覺得心口唔舒服，要坐低休息一陣。左丁山連忙叫佢去睇醫生。唔好講笑，大記者十年來買埋一啲傳媒股、內銀股，及以為好穩陣嘅滙豐，點知連番股價大跌，咪話唔傷心，何況中環空氣不佳，周圍撲，好易中招。<br>個零鐘頭後，大記者來電話睇完醫生，話冇乜事咯，醫生話佢胃氣脹，食吓胃藥就掂，與心臟完全無關。大記者講得語氣好平靜喎，好似放下心頭大石咁款，問多佢幾句，原來醫生識得醫埋心病，贈送心靈雞湯，話自己買入咗滙控嘅accumulator，仲死多幾錢重，醫生話只好押後退休年齡，睇多啲街症便是。醫生好在有強勁現金流，日日收現金，accumulator殺佢唔死嘅。大記者覺得有人仲慘過佢，有人與佢分享蝕本之苦楚，幾乎連病都冇晒。<br>下午茶時候，藥王T話佢識得唔少醫生買重AIG與滙豐，一位名醫甚至為兩名子女着想，每人送十萬股滙豐，當係分定部份遺產，如此好父親，幾曾得見，勢估唔到滙控會由百幾蚊跌到三十幾蚊嘅啫。</p><p>問出口C有冇一啲振奮人心嘅消息，唔好成日講滙控，越講越傷心，「每天愛我多一些」變成「每天害我多一些」。出口C苦笑：「我日日睇住啲單，恕我無法有好消息奉告。今年三月來港之外國買手據各行家滙報，比去年跌咗三成，預料今年下半年出口一定大跌，商會方面消息話，近月申請產地來源證供出口用嘅，以宗數計，跌咗三分二。另外，我有一位熟客每年派買手來港與我傾訂單及價錢，一定住在尖東帝苑或者日航，但今年夠膽死來email叫我同位買手搵尖沙咀啲賓館，係咁多年來未見過嘅。如果買手住賓館咁鬼死慳，佢一定將我啲單價㩒到低無可低啦，正是冇訂單會死，有訂單又死！」出口C懷念九十年代初一片好景之時，買手要住在麗晶，佢又有錢請佢哋去「大富豪」之夜生活。如今買手要住賓館，夜晚點樣招呼佢呢？藥王T話：「晚飯去食一蚊一隻雞，然後去酒吧睇波啦！」唔通真係百載繁榮一夢消？未有咁快呀？</p></body></html>