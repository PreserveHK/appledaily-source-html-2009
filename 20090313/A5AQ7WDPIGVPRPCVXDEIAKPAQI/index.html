<html><header><meta charset="utf-8"><title>中環在線：寶哥哥減人工加認股權 - 李華華</title></header><body><h1>中環在線：寶哥哥減人工加認股權 - 李華華</h1><p>東亞銀行（023）噚日出年報，雖然08年賺少九成，但主席李國寶總薪酬有3350萬銀，比07年只係微跌1%。如果淨係計薪金連津貼嗰部份，寶哥哥同副行政總裁彭玉榮舊年加咗約5%。兩人舊年都冇花紅，但就多咗認股權，所以總薪酬都冇乜點縮水。<br>話咗做多3年先退休嘅寶哥哥，上年薪酬連津貼有830萬銀，少咗花紅但有認股權補番，多咗151%，加起來總薪酬有成3350萬。<br>至於下個月退休嘅元老彭玉榮，08年薪酬連津貼加幅多過老細，有5.9%，呢啲時勢打工仔冇減人工都偷笑，有咁嘅加幅直頭羨慕死人！加埋認股權多咗150%到1200萬銀，喺東亞最後呢一年袋走1610萬銀，比07年多近三成。彭玉榮退休及時，等後浪（李家兩位公子）嚟頂住個金融海嘯，寶哥哥就冇咁好彩嘞！</p></body></html>