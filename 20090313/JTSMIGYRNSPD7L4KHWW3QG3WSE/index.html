<html><header><meta charset="utf-8"><title>ToyotaPrevia2.4豪華版　體貼大霸王</title></header><body><h1>ToyotaPrevia2.4豪華版　體貼大霸王</h1><p>豐田Previa新Look登場，呢部人氣MPV一向巨型有氣勢，「大霸王」外號絕非浪得虛名，不過今次新形象，竟然溫柔體貼升級，貼心設備大提升，不過，性能上就加入咗3.5公升超勁版，更有霸王氣概！<br><br>記者：梁美甜<br>攝影：周旭文<br>Model：詠詩（StageModels）</p><p>瀟灑一按式</p><p>小改款Previa喺外觀同內裝上都進行了一系列修改，外觀上最明顯莫過於頭尾燈設計及線條，全新鬼面罩以及更立體尾燈。內裝方面就一定要數全新智能車匙以及按鈕或啓動系統，仲有同樣係一按式電動尾排摺椅。用過免匙系統嘅車迷都會認同，單係袋住條匙，上落鎖車簡易又方便，最重要係，㩒一㩒即開即鎖真係好瀟灑！</p><p>越變越惡</p><p>當年俗稱大霸王七座Previa上場真係大受用家歡迎，登場至今已經有好長一段日子，不時執執佢，緊貼潮流，先係保持人氣嘅要訣，呢點Previa就梗係醒啦。<br>09Previa今次屬小改登場，設計配備上添加新鮮感之餘，最冧係加入咗唔少細緻體貼裝置。而車系亦加入咗新成員：3.5公升引擎版，配合全新V6VVT-i偈，馬力較2.4版本多超過100匹，達275匹，都咪話唔誇張。而今次拍攝用車則屬2.4公升豪華版，直四引擎搭配四前速自動波連加減模式，馬力輸出最高達170匹，扭力於轉數值達4,000轉時亦能全數輸出224Nm，性能直逼豐田旗下頂級版豪華MPV王Alphard呢！<br>操控上，無論係行貨Previa抑或係日版Estima都好，個人覺得揸上手都覺得軚感頗輕，呢點可能受絕大部份女士歡迎，不過未知係咪我試車試得多，開始偏愛更實在嘅軚感及實在嘅駕駛感覺。新車依然保有上一代般大嘅軚尺，U-turn轉彎爽快利落，夠晒疏肝。</p><p>規格</p><p>引擎：2,362cc直四VVT-i<br>馬力：170ps/6,000rpm<br>扭力：224Nm/4,000rpm<br>傳動：四前速電子控制自動波箱連+/-波<br>售價：$369,150<br>查詢：皇冠汽車（23054555）</p></body></html>