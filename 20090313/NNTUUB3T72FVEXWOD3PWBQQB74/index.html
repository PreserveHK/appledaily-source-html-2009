<html><header><meta charset="utf-8"><title>中環在線：盧永仁呻I.T生意難做 - 李華華</title></header><body><h1>中環在線：盧永仁呻I.T生意難做 - 李華華</h1><p>喺金融海嘯冲擊下，零售商叫苦連天，就連曾揚言要幾年內將公司盈利同股價double嘅I.T（999）副主席兼董事總經理盧永仁都話，踏入3月，生意真係好唔掂，雖然公司經已將折扣加大，但同舊年3月比，香港嘅生意額都只係維持住，大呻生意難做。<br>盧博士話今個月開始生意唔掂，家唔戙個減價牌出嚟，啲客就真係唔入嚟，搞到連啱啱擺出嚟嘅春裝都要開始減價，減幅仲大過舊年o忝，咁嘅時勢，真係連毛利率都唔顧得咁多嘞！好彩，不幸中嘅大幸喺內地業務冇受到太大影響。</p><p>唔縮規模但撤離靚舖</p><p>生意難撈，I.T會唔會縮減規模呢？盧博士話暫時冇咁嘅計劃，要睇吓未來幾個月嘅情況而定，反而可能會用呢個低潮期，當乜都好平嘅時候，做吓廣告擴大品牌滲透率咁話。之不過，華華見到佢旗下間九龍灣分店啱啱close咗，要搬離港鐵商場出入口個超級靚舖，唔知咁算唔算縮減規模呢？</p></body></html>