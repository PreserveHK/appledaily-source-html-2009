<html><header><meta charset="utf-8"><title>港人救餓獅 - 左丁山</title></header><body><h1>港人救餓獅 - 左丁山</h1><p>呢朝早在大道中經過H&amp;M，畀人喝停，原來係靚太L與她親愛的老公。呢對幸福夫妻朝朝十點幾就會一齊返公司，佢哋反正已經上岸，留在家中太得閒，覺得好悶，於是十幾年來開咗一間貿易公司過吓日辰，總之年終計數，唔蝕本就得，冇錢賺無所謂。<br>靚太L喝停左丁山之後，立即問：「你有冇滙豐？」左丁山笑住答：「冇嘅請舉手！」靚太L話：「你供唔供？」點答呢，一啲專家話供，一啲話早走早着，啲大富豪話一於長期持有，究竟如何是好。呢個問題能夠好似湯家驊大狀咁問：「YesorNo？」答案可能係yesandno，好複雜！靚太L咁講，佢一定有貨在手，於是安慰佢：「供少少冇所謂啦！」點知佢的另一半搶答：「揸重貨呀！」當堂不知如何是好。揸重貨？即係揸幾多股呀？普通人嚟講，長期積累咗鄭海泉、柯清輝咁多，即係每人有三十萬股，就叫做揸重貨，或者揸十萬股都叫做揸重貨嘅嘞。靚太L揸幾重，乃私隱問題，唔敢問，只聞佢嘆一聲：「真係想唔返工都唔得咯！」唉吔，假設揸十萬股，以前每年收息七十萬元，資產值一千五百萬，確係返工與否悉隨尊便，家資產得番三百七十萬，收息冇保證，唔認真做好一份工，勢係假。<br>同樣問題，困擾好多香港人，老人家講落幾十年：「怕乜呀，如果滙豐有事，香港都好唔掂啦！」呢句說話卒之應驗喇，香港人與滙豐難分難解，風雨同路，過去共富貴、收息收得過癮，如今共患難，頂硬上去供股嘅話，會陪葬？</p><p>一九九七年南韓國民應付亞洲金融風暴，同舟共濟，捐出黃金救國，香港人笑南韓人痴得勻循。今回香港人供股救滙豐，大有南韓人捐金之悲壯，可歌可泣。供股事件完畢後（其實左丁山老早叫滙豐盡快供股，見本欄○八年十二月二十九日，嗰陣時滙豐仲做緊七十幾蚊），滙豐應該大做公關，大賣廣告，多謝香港人不離不棄！</p></body></html>