<html><header><meta charset="utf-8"><title>Under$2,000!　45m潛水鐘</title></header><body><h1>Under$2,000!　45m潛水鐘</h1><p>大發現！潛到落45米水深，雖然唔見鐵達尼號蹤影，但發現咗一部仲Work嘅數碼相機。用電筒照清楚啲，機身寫住YASHICA，應該係o架仔貨；唔識？唔緊要！最重要係呢個潛水殼加埋入面部DC，總價值唔使$2,000。乜儍瓜機唔係最多玩3至5米咋咩？所以就係話畀你知！佢一啲都唔儍，仲係好Pro玩深潛！<br><br>記者：陳國輝　<br>攝影：王文忠</p><p>平搭900萬像
</p><p>深潛呢項玩意，唔係人人玩到，一嚟需要攞潛水牌，二嚟本港水域也甚少水底靚景，如果有機會到浮羅交怡或峇里島玩番轉，真係潛到甩皮都抵！呢件$1,000有找嘅DC潛水殼，聲稱潛落45米深海都唔驚入水，雖然支援機種得自家兩款產品（F9/F5），但前者亦高達900萬像素，仲有3×光學同8×數碼變焦，離遠影吓小丑魚，或近距離拍攝珊瑚等五光十色嘅海底奇觀，應該非常啱使！
</p><p>獨欠潛水模式
</p><p>話時話，雖則F9連防水殼加埋只賣$1,798（F5/$1,698），但功能確實唔夠喉，基本如ISO800、拍片連同玩Filter之外，時下較Hit嘅人臉對焦、一笑即拍完全欠奉，更騎呢係6種拍攝模式當中，竟然不設潛水Mode！或者咁解釋，設計F9嗰陣可能無諗過會推出防水殼，至於呢次以激平價格作招徠，相信已經有吸引力。</p><p>BodySnap</p><p>Profile</p><p>900萬像素（F9）/500萬像素（F5）、3×光學變焦、8×數碼變焦、2.4"屏幕、短片攝錄、6種場景模式<br><br>查詢：YASHICA（36782808）</p><p>同場加映<br>EZ-UW5三米浮潛</p><p>如果未上過堂學玩深潛，倒不如揀部毋須太專業嘅浮潛DC，所講就係呢部UW5！佢唔使另裝潛水外殼，單憑防滑手物料加上防滲設計，足以抵受3米水壓，顏色有墨綠、螢光黃及黑三種，勁的骰細部，啱晒去旅行玩潛水嘅朋友！</p><p>Profile</p><p>500萬像素、3"屏幕、3米防水、8×數碼變焦、防滑手感外殼、高速連拍</p></body></html>