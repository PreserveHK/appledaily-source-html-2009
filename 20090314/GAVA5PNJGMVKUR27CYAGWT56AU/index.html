<html><header><meta charset="utf-8"><title>準金像影帝張家輝爭爛片王第4屆金話梅公佈提名</title></header><body><h1>準金像影帝張家輝爭爛片王<br>第4屆金話梅公佈提名</h1><p>由《蘋果》娛樂版舉辦嘅「金話梅電影選舉」（GoldenPlum）不知不覺已經嚟到第四屆，本報娛樂版呼籲電影人向爛片「sayno」，但今年依然有不少爛片出品。上年做金話梅影后嘅孟瑤，今年仲憑《有隻僵屍暗戀你》同《我老婆係賭聖》獲雙提名，至於憑《証人》提名香港電影金像獎影帝嘅張家輝，又憑《我老婆係賭聖》角逐金話梅影帝。讀者可於今日起喺壹蘋果網絡內投票選出心水爛片。<br>撰文：蘇芬妮</p><p>◢最爛男主角提名<br>張家輝《我老婆係賭聖》</p><p>張家輝戲入面個名叫周姐輪係幾搞笑，但又扮番老實人，悶唔悶啲？難得佢拍完套戲都預咗入圍金話梅，一個唔覺意攞咗金像獎影帝加金話梅影帝，仲唔威到盡？</p><p>黃宗澤《大四喜》</p><p>黃宗澤處子登場就奉獻咗畀套爛片，成個花o靚樣要勸人戒賭，已經冇乜說服力，加上演技生硬，惟有靠賣肉搶鏡。</p><p>郭晉安《有隻僵屍暗戀你》</p><p>堂堂視帝淪落拍爛片，郭晉安同夏雨並駕齊驅。最慘係安仔飾演嘅警察好似冇點畀過心機去演，同中學生謝師宴嘅例行表演冇乜分別。</p><p>金城武《赤壁》</p><p>我唔mind由靚仔扮諸葛亮，但可唔可以唔好搞爛gag先？金城武扮嘅諸葛亮太潮啦，睇到人好唔習慣。</p><p>方力申《我的最愛》</p><p>方力申破格扮演姑爺仔無任歡迎，不過唔似都冇計，佢都係演番情聖算罷，睇見佢臨尾喺街頭俾人打嘅話，fans會傷心o架。</p><p>◢最爛場面提名<br>《助念新星》衣櫃藏姦夫</p><p>李賽鳳同契仔宗天意呢壇疑似不倫戀鬧上娛樂頭條，人人竊笑，導演居然將呢幕照辦煮碗搬上銀幕，真係該煨！</p><p>《我老婆係賭聖》霸王硬出浴</p><p>孟瑤無端端着白恤衫衝入浴室搵張家輝，搞到淋濕透點，牽強程度直逼布殊出兵攻打伊拉克。不過諗番轉頭，孟瑤出浴戲應該係賣點嚟喎。</p><p>《無野之城》全裸更衣室</p><p>電影一開始就見成班麻甩佬喺更衣室冲凉，刀光劍影冇遮冇掩。打完波冲凉，好理所當然，問題係呢幕完全同劇情無關，問你死未？</p><p>《赤壁》白鴿當簽名</p><p>「放白鴿意境有幾高？好抽象喎！」《赤壁》末段成分鐘用白鴿主觀鏡飽覽曹軍水師氣勢，好似吳大導拍完套戲要簽番個名一樣。</p><p>《內衣少女》安全性行為</p><p>王祖藍向Stephy示範安全性行為──你有你做，我有我叫，然後自動波發出劏豬叫床聲，王祖藍仲要扮興奮加七情上面，好難唔凳。</p><p>◢最爛導演/電影提名<br>錢江漢《有隻僵屍暗戀你》</p><p>呢套電影好高，因為好難搵到佢嘅主題，殭屍片冇驚嚇殭屍，愛情位拍唔出愛情味，成班戇男儍女困獸鬥對抗殭屍，完咗都唔知完。</p><p>鄧德榮《助念新星》</p><p>助念，應該講禪啩，不過全片兩個鐘頭內，除咗片尾講吓佛偈，大部份時間淨係見到張國強發老脾，怨氣冲天，令人無明火起。</p><p>林子聰《大四喜》</p><p>全片橋段似抄舊片，灑痕粉、大力膠冲凉、食過期春藥、錯摸私生子等，全部見慣見熟，《大四喜》係咪抄盡東西南北嘅意思？</p><p>雲翔、劉國昌《無野之城》</p><p>以半紀錄片形式講述香港棒球隊嘅事迹，但片中無厘頭加插唔關劇情嘅大量男性裸露場面，睇極都唔明。</p><p>葉念琛《絕代双嬌》</p><p>故事實在太爛啦，呢個年代仲玩身份交換嘅橋，仲要係Stephy同Kary，唔該晒！最嘔血係成套戲狂擦廣告商鞋，睇到人。</p><p>◢最爛女主角提名<br>孟瑤《有隻僵屍暗戀你》</p><p>孟瑤嘅演出可以用七個字形容—「由頭到尾棟篤企」，既冇內心戲、又少露肉戲，行屍走肉一樣。</p><p>孟瑤《我老婆係賭聖》</p><p>今趟扮賭聖嘅孟瑤，拍打戲身手唔掂、扮賭聖手勢生硬、扮失憶似智障、扮純情卻見野性，仲要成日擔住支珍寶珠，到底搞乜嘢？</p><p>李賽鳳《助念新星》</p><p>久疏戰陣嘅李賽鳳玩素顏上鏡，加插對契仔宗天意嘅露骨纏綿對白，眼睛與耳朵齊齊受罪。其實佢同宗天意嘅關係，whocares？（註：宗天意幾好戲）</p><p>江若琳《嚇死你》</p><p>電影一啲都唔驚嚇，江若琳嘅演技先至嚇得死你。驚樣只係得一個，就係擘大口大叫，我寧願睇番佢個choke樣。</p><p>黃翠如《奪標》</p><p>黃翠如嘅演技可能未必有人會留意，但睇完佢喺呢套戲嘅誇張演出同表情，應該開始會多人講。</p></body></html>