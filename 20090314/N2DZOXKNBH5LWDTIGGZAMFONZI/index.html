<html><header><meta charset="utf-8"><title>冧女唱歌　解天災</title></header><body><h1>冧女唱歌　解天災</h1><p>個個月糧尾都會進入絕糧絕水狀態，玩災難Game《絕体絕命都市3》特別投入！今集除地震外，仲加入火燄龍捲等原創天災，兼可4人連線合作逃生。今集媾女元素幾重，啲女角成日問我嘢撩我傾心事！地震喎、仲媾女？應該係話仲使討好你班女？無法無天回歸原始睇你走得去邊！<br><br>文：Loving哥</p><p>海底隧道的女歌手
</p><p>今次係《絕》系列首度玩入手提機之作，副題《步向毀壞的街道與少女之歌》；條街爛晒就唔使講，少女之歌更係重點！古仔起始講香坂同牧村兩位男、女主角，過海底隧道時遇到地震被困；逃生途中遇到今集極重要同伴——本条咲，身兼護士及「夢想」音樂家嘅佢，幫主角有病醫病、無病強身就梗o架喇！得閒仲唱吓歌幫你減壓，誓合眾人之力逃出絕體絕命都市。</p><p>冷靜與熱情之間</p><p>遊戲玩法主要係四圍逃生、順便救吓人，動作就跑跑跳跳考吓反應兼解吓謎咁；主角有條HP加壓力嘅能源，壓力大能源就會變少，幾時壓力大？「企」喺度唔郁就會諗埋一邊，發生餘震唔踎低又會嚇親加大壓力；減壓方法可以係搵張凳歇吓，或者叫本条咲唱首歌你聽。不過咁，之前咪話啲同伴好多問題嘅，你嘅選擇會影響被界定為冷靜、膽小或熱情，唔同性格會影響聽歌加HP嘅多少，所以做人都係少啲得罪人好；遇到天災都要圓滑處事，真悲凉！</p><p>虛擬人物真實Blog</p><p>隻Game支援4人連線，Sell合作過關同真實感。今次廠商請嚟日本嘅防災、危機管理專家渡邊實先生監修，所以Game入面嘅逃生手冊並唔係亂吹，喺真實世界都用得着o架！而虛擬歌手本条咲唱嘅歌，係由日本唱作女歌手飯田舞作曲作詞兼主唱，而且廠方仲同本条咲開咗個Blog成日更新；暫時設定為未遇地震嘅普通人生活，估計到推出日臨近，個Blog就會有突破性發展，真嘅一樣！</p><p>網址： http://blog-saki.zettai-zetsumei.com/ </p><p>Profile</p><p>遊戲：《絕体絕命都市3》<br>類型：動作冒險類<br>對應機種：PSP<br>開發商：IREM<br>遊玩人數：1至4人<br>推出日期：4月23日</p></body></html>