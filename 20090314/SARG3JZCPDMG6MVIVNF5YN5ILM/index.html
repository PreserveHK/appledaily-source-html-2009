<html><header><meta charset="utf-8"><title>青姐不要哭 - 左丁山</title></header><body><h1>青姐不要哭 - 左丁山</h1><p>胡孟青人稱青姐，在新城財經台主持開市直擊節目，與靚仔小生鄧威信拍檔，一剛一柔，十分受聽眾歡迎，唔好以為靚仔鄧是「剛」，青姐是「柔」，其實啱啱相反，青姐剛猛，成日鬧聽眾，靚仔卻反而要溫柔啲，呵番住。有一次餐飲M聽到唔抵得，向左丁山投訴：「喂，知你識得胡孟青，唔該你話聲佢，師奶散戶打電話問行情，成日畀佢鬧嘅，乜咁火氣猛o架！」<br>騎騎，這正是胡孟青風格！兩年幾前，佢位愛兒出世，左丁山笑佢：「喂，你在新城出聲，冇人知你身材，但在有線出鏡，快啲減肥收身先至好睇喎！」點知青姐鬧番轉頭：「關你乜事，女人唔可以有自然肥態美嘅咩，唐代女士都好肥嘅啫！」果然快人快語，唔會詐詐諦諦，扮晒嘢，總之有嗰句就講嗰句，做人如是，講股票亦如是。<br>正因佢為人勇猛，所以佢在三月九日下午四時十分後，在有線電視鏡頭前出現一個為滙豐「飲泣」嘅場面，立即轟動全城，《金融時報》都引述報導，當然更加上埋本地報紙頭版，可說「一哭成名」，有別於青姐口中之靚女「一脫求榮」。左丁山老早搵咗佢到校友會午餐會講滙豐供股，供還是不供？青姐話佢認為供股係儍瓜，故此為佢訂咗一條題目：「滙豐供股要sayno」。嘩，電郵一出，校友報名打到嚟，唯有擒擒青截止報名。到咗三月十一日星期三，青姐之哭已觸動全港，冇報名之校友亦湧到嚟，搞到要臨時加櫈，最後仲要加枱，左丁山又試笑住蝕。</p><p>青姐首先聲明：「我冇喊呀，只不過係頭髮長，刺眼，我用手撥頭髮兼捽眼啫！」點講都好啦，大家想知道佢為何反對供股啫，青姐話滙豐大跌，人性顯露，八十幾歲老父積積埋埋啲滙豐股票收息，唔捨得賣，叫個仔出錢供股，因為啲股票第日都係留畀乖仔嘅啫。點知乖仔話：「老竇不如你供埋股先至留番畀我！」太多香港人攬住滙豐股票過世喇，青姐見到滙豐跌到咁殘為港人痛心，有感而發，真情流露啫，佢估計滙豐還要陸續撇賬為商譽撥備集資一不離二，此外還有其他數據，篇幅所限，唔寫咯。青姐話供股可避則避喎。</p></body></html>