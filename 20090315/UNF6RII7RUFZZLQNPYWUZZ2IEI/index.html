<html><header><meta charset="utf-8"><title>轆Book：陳鍵鋒×AstonMartin　學警追車</title></header><body><h1>轆Book：<br>陳鍵鋒×AstonMartin　學警追車</h1><p>由第一輯《學警雄心》開始，陳鍵鋒（Sammul）先做學警，第二輯扮PTU，今輯轉做EU衝鋒隊，柏翹更爆料話第四輯正準備中。成個警隊做勻晒，再拍容乜易扮埋警務處長？「其實我恨做占士邦多啲，有錢有女有車有槍，最緊要係有型！細細個已經恨有AstonMartin，追咗十幾年，睇住佢越改越靚，越靚就越想買！」<br><br>記者：徐影龍<br>攝影：伍慶泉</p><p>企硬揸車唔飲酒</p><p>《學警狙擊》進入高潮，甫見柏翹，忍唔住扮師奶追問劇情，「結局真係唔記得，只可以講好快會同藥煲結婚，不過卻因Laughing哥有啲嘢影響到柏翹，而要同老婆離婚，謝天華亦好快會死。」講起Laughing哥，現實中因醉駕而被起訴，咁正氣王柏翹又點睇？「首先我覺得天華對事件回應好正面、肯承擔。而我自己出去玩就企得好硬，揸車一定唔飲酒，朋友亦唔會勉強我。真係想飲，最多咪泊過夜再搭的士返屋企囉，都係百零蚊嘅事，你條命點都唔止呢個價啦！」<br>好有道理喎，咁你幾年前又炒咗架哈仔？「嗰次一樣無飲酒，而且狀態亦唔算差，可能係出隧道一時唔適應光差，最後成架撞到掉轉頭，連轆都飛走埋。之後對隧道有輕微恐懼症，唔敢再揸車而改坐保母車，過隧道時更要拉埋窗簾先安心。三個月後的起心肝揸番車過隧道，誠惶誠恐下走完機隧，其實又唔係想像中咁難克服啫。」</p><p>揸Martin升格做機師</p><p>陳鍵鋒o靚仔時已識得AstonMartin，「夢想做占士邦，係因為生活多姿多采夠刺激，旗下嘅DB9絕對係我終極DreamCar，入行時已將佢定為買車目標，令我更努力去工作。今日呢架V8Vantage跟DB9一樣充滿英式貴氣，唔似GT-R咁飛仔，駕駛艙佈滿HiTech設備，好多電子掣啪嚟啪去，坐上去感覺似由司機進化成機師，好正！」<br>跟DB9距離仍遠，短期目標想換乜車？「諗緊換AudiQ7定寶馬3系開篷好，Q7就試揸過好多次，又載到屋企人同朋友，價錢都好吸引，但3系又真係好型好Powerful，兩架都咁好，家仲頭痛緊。」<br>考牌10年，第一架買三菱Colt仔，家姐朋友睇中架車，Sammul乘機換架豐田Harrier，炒完之後感到生命可貴，突然許紹雄上身，投入BenzCL-Class懷抱，「歐洲車始終硬淨啲，家架CL有跑款又有馬力，我好鍾意，不過屋企人嫌單門車上落麻煩，我先考慮換Q7咋，不過3系我又好鍾意……」真正嘅占士邦，又點會被呢啲婆媽嘢難到？飛張鑽石卡出嚟碌晒兩架啦，仲有，Martin嘅08現貨有優惠。</p><p>規格</p><p>引擎：4,735ccV8<br>馬力：420bhp/7,300rpm<br>扭力：470Nm/5,000rpm<br>傳動：6速Graziano手波<br>0-100km：4.9秒<br>極速：288km/h<br>售價：$2,338,000<br>查詢：MFJebsenAutomotiveLtd（23662017）</p></body></html>