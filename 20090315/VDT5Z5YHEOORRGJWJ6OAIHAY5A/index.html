<html><header><meta charset="utf-8"><title>給銀行寵壞 - 左丁山</title></header><body><h1>給銀行寵壞 - 左丁山</h1><p>校友會午餐例會，搵到胡孟青講「滙豐供股要SayNo」，大收旺場之效。有一位校友帶埋乖女嚟聽，吃過午餐後便一同到太古商場逛百貨店，問校友為何如此舒服，唔使做乎？校友曰：「我已退休，乖女間銀行被吞併後，舊人遣散，佢亦回家湊我個孫！」可惜啲喎，校友之女在柏克萊畢業，哈佛MBA，曾在紐約大型投資銀行做分析師，香港監管機構工作，一流財金人才也，投閒置散未免嘥料。世姪女話：「現在搵工難，而且我家先至發覺，出面人工幾低吓，大概我已俾銀行高薪縱壞咗，仲要一段時間適應，返屋企親子都係好選擇。」好，梗係好啦，佢在屋企教子，會叻過幼稚園老師好多倍。陳智思太太咪堅持在家教次子，唔送佢入幼稚園囉。<br>過去銀行（特別係投資部門方面）人工高，令年青人趨之若鶩，不幸碰上金融海嘯，以後唔知仲有冇呢支歌唱。高盛一位亞洲高層最近退休，佢對英文報紙記者講：「投資銀行黃金時代已一去不復返，或者再等十年啦，我在呢個時候退休，十分適合！」年青學生請留意吓嘞，叻仔叻女入大學或者選番做工程師、醫生、科學家，而唔係一定要爭住讀商科嘅。<br>參加校友午餐會嘅校友，有財務Ｗ在，原來佢位公子本在美國讀工程，畢業後立即加入銀行做衍生工具，由貝爾斯登出身，去咗東京雷曼，再回港加入滙豐，現在呢？財務Ｗ話：「個仔上個月攞咗遣散費，繼續享受生活！」又係嘅，過往七、八年，收花紅不在小數，嘆吓未遲，只要佢對調查人員講（如果被抽樣選中嘅話）佢唔會短期內搵工，佢就唔算失業，唔會推高失業率，令曾司長頭痛。</p><p>未被縱壞，只怕捱壞嘅記者小Ｂ一味呻窮，佢啲同學被銀行炒魷，拿到嘅遣散費，足夠佢三年薪水。可見銀行與傳媒行業薪酬相距之大，成績標青到極嘅學生要爭住入讀中大新聞系好似冇反映到呢個wagegap。現實上，記者做三四年就轉行，有其道理。在校友午餐會上碰到一位靚女校友，佢遞上名片，係私人銀行家，已係董事級，問佢讀邊系，佢話：「我讀Journalo架。」咦，果然醒目，讀新聞而打銀行工，識得轉膊喎。</p></body></html>