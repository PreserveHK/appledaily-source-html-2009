<html><header><meta charset="utf-8"><title>中環在線：兩家族收息嘉道理贏施懷雅 - 李華華</title></header><body><h1>中環在線：兩家族收息嘉道理贏施懷雅 - 李華華</h1><p>香港老牌家族施懷雅同嘉道理，旗下嘅上市公司相繼公佈業績，喺金融海嘯下，兩大家族都收少咗股息，但嘉道理略為跑贏。<br>太古08年度業績倒退近八成，股息都要縮水，太古A（019）同太古B（087）全年分別派息每股2.38同0.476蚊，大股東施懷雅家族袋13.7億銀。</p><p>中電（002）業績微跌咗2%，派息不變，雖然旗下大酒店（045）減咗5.6%股息，但嘉道理家族都收到1.37億，加埋中電嗰16.84億銀股息，夾埋有18.2億銀。<br>施懷雅家族係約克郡人，早喺19世紀初就到中國做生意。今年初，佢哋安排新任接班人上位，家族掌門人施雅迪大仔、35歲嘅施銘倫（MerlinSwire）做非常務董事，佢嘅能力家陣未知，不過相信大小股東都寄予厚望。<br>同樣喺本地有百年歷史嘅嘉道理家族，係早期來港嘅猶太人，最叻做生意，睇佢哋搞中電同大酒店兩瓣業務風馬牛不相及，都做到咁好成績，尤其中電08年業績超出預期，賺成百億銀，大股東自然袋袋平安。</p><p>兩大老牌外資家族收息比較</p><p>-嘉道理家族-	<br>直接持有上市公司中電、大酒店<br>中電持股：6.79億股　大酒店持股：8.08億股<br>中電08年股息：2.48元　大酒店08年股息：0.17元<br>中電變幅：不變　大酒店變幅：-5.6%<br>中電收息：16.84億元　大酒店收息：1.37億元<br>合共收息：18.2億元<br><br>-施懷雅家族-<br>直接持有上市公司太古A、太古B<br>太古A持股：1.66億股　太古B持股：20.4億股<br>太古A08年股息：2.38元　太古B08年股息：0.476元<br>太古A變幅：-26%　太古B變幅：-26%<br>太古A收息：3.95億元　太古B收息：9.79億元<br>合共收息：13.7億元</p></body></html>