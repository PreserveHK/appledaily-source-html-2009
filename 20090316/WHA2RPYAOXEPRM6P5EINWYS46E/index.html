<html><header><meta charset="utf-8"><title>馮仁昭四圍超：張家輝喜提名金話梅 - 馮仁昭</title></header><body><h1>馮仁昭四圍超：張家輝喜提名金話梅 - 馮仁昭</h1><p>獲金像獎影帝提名嘅張家輝，同一時間喺本報金話梅獎入面都憑住《我老婆係賭聖》提名最爛男主角，經常為苗圃行動出錢又出力嘅佢，噚日喺尖沙嘴主持「苗圃512助學行」啓動禮。講到入圍金話梅，張家輝好抵死咁話：「人一世物一世，乜都試吓囉，毒品就話唔好試啫！」馮仁昭唔知祝唔祝福佢連攞兩個獎好。</p></body></html>