<html><header><meta charset="utf-8"><title>中環在線：07年俾人爆格　股神錫命加收保安費 - 李華華</title></header><body><h1>中環在線：07年俾人爆格　股神錫命加收保安費 - 李華華</h1><p>股神畢菲特雖然失落咗全球首富嘅寶座，但佢嘅身家相對好多人嚟講仲係天文數字，自然會惹人垂涎。好似佢位於內布拉斯加州嘅大宅，07年就俾一個持假槍嘅賊打劫，雖然好好彩冇財物損失，但呢件事似乎嚇親股神，為咗保障自己同屋企人嘅安全，舊年向巴郡支取咗一筆約31.6萬美金（約246萬港紙）嘅人身及住宅保安費。</p><p>人工變相多八成</p><p>雖然畢菲特08年照舊攞10萬美金年薪，再加7.5萬美金董事薪金，但就額外多咗筆比佢嘅年薪同董事薪金，足足多成81%嘅保安費，令佢舊年嘅總薪酬加到49.1萬美金，變相逆市加薪！<br>表面睇，股神好似好自私，唔同股東共度時艱，但華華諗深一層，喺經濟不景下，好多美國人都話要買手槍自保，何況係大名鼎鼎、身家370億美金嘅股神？<br>上個禮拜，評級機構惠譽話畢菲特主宰住巴郡一切，呢個亦係巴郡最大風險，因為萬一股神有咩冬瓜豆腐，巴郡股價一定大插水，股東隨時渣都冇。咁要保住巴郡股價同股東利益要點做呢？當然就係保住畢菲特嘅人身安全啦，所以呢筆保安費絕對畀得過！<br><br>李華華<br>mailto:LiWaWa@AppleDaily.com</p></body></html>