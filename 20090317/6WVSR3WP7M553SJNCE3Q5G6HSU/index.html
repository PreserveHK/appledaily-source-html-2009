<html><header><meta charset="utf-8"><title>美國式內幕交易 - 左丁山</title></header><body><h1>美國式內幕交易 - 左丁山</h1><p>港交所決定在三月二十三日撤銷競價時段，恢復舊制，於是自○八年五月實施嘅新制就此玩完。聽本地經紀意見，就知佢哋不時反對競價，但外資大行、基金經理嘅利益亦須維護，美其名曰追上國際最佳守則，維持香港作為國際金融中心之聲譽，故此港交所聽大唔聽細，一於推行競價時段，甚至後來俾本地傳媒譏諷為「勁假時段」，亦不為所動。反對者可以批評港交所唔夠靈活，但贊成者可以話港交所擇善固執，堅守原則。<br>點知其他股票收市價「勁假」就得，搞親滙豐就有後遺症咯。經紀S同左丁山講：「三十三蚊沽滙豐，好難查到證據嘅，可以懷疑有人夾定，但要搵齊證據，事實上會非常艱難，我相信證監會搵唔到，只能夠話一啲外資佬玩得過龍，玩大咗啦。」滙豐股價在三月九日急跌至三十三元收市，驚動英國與香港，更令青姐在鏡頭前花容失色，曾司長要過問，於是港交所夠膽向本地經紀「擇善固執」啫，但唔敢向政府「擇善固執」，擒擒青話取消競價，連腰骨都斷埋。<br>港交所口口聲聲話要追上國際標準，所以有三件大事要實施，包括（一）競價時段，（二）延長董事禁售期，（三）上市公司出季報。第一件推出之後，現受壓力而取消，第二件本來話在一月一日實施，受反對而延至四月一日，第三件仲要諮詢。以目前世界大勢睇，港交所最好取消第二件與第三件，免生事端，否則他日可能會反口，打倒昨日之我，損害威信。乜唔係啫，講甚麼外國準則，原來美國都冇董事禁售期呢回事嘅，美國銀行與花旗集團未公佈今年第一季業績，第一季仲未完結之時，就已經有董事係咁買股票，直情係內幕交易，美國證監會完全唔理會。譬如花旗一位董事RobertoHernandez在三月二日以每股一元二角五仙買入六百萬股花旗，股價於三月五日跌至九十七仙，但花旗總裁喺三月十日出內部通告發盈喜，股價立即飆升，上星期四收市報一元七角八仙，Hernandez賺到笑。以香港監管觀點，呢樣仲唔係內幕交易？另外，美國銀行總裁買番美銀股票，市場仲話係好消息o忝，話對美銀股價有支持喎。在呢方面，香港實在可按自己方法行事，唔須要聽外資基金經理嗰套係要延長董事禁售期。
</p></body></html>