<html><header><meta charset="utf-8"><title>中環在線：黃紹開唔認大福炒人 - 李華華</title></header><body><h1>中環在線：黃紹開唔認大福炒人 - 李華華</h1><p>港股成交持續疲弱，大福證券（665）董事總經理Peter黃紹開對08年全年盤數大嗌失望，佢估計公司業務今年第四季至復蘇。危機未除，惟有加強控制成本，家陣已推出咗全盤計劃嘅一部份……咁即係仲有撒手鐧啦！<br>華華即刻追問，究竟大福舊年至今炒咗幾多人，嚟緊又會炒幾多先？Peter就大耍太極，堅持係表現遜色嘅員工「自然流失」，佢話大福現有逾900員工，較高峯期少咗一成，舊年下半年有幾十人離職，今年上半年預計會有20人流失，仍然留低嘅無論人工定佣金都唔會減。公司又會暫時凍結招聘，包括大學生見習經理（MT）在內，而大福喺香港嘅門市亦唔會擴張，部份分行會搬去較平租嘅舖位，總之希望整體保住有盈利，繼續經營落去咁話。</p></body></html>