<html><header><meta charset="utf-8"><title>iPAQDataMessenger　觸摸熱感</title></header><body><h1>iPAQDataMessenger　觸摸熱感</h1><p>最近天氣忽冷忽熱，不過當拎住HP新推iPAQDataMessenger，就感到一陣熱氣逼人！唔好誤會佢有發熱毛病，講嘅係機身上有熱感方向按鍵，操作特別靈敏，再加上可媲美日系手機靚靚機身，DataMessenger呢股熱浪吸引力，你又能否抵擋呢？<br><br>記者：許福合<br>攝影：王文忠<br>Model：Mandy@PureModels</p><p>機身日味重</p><p>雖然仍叫iPAQ，不過由外形觀之，好明顯花過一番苦心！再唔似以往PDA+手機咁大大嚿；灰藍色機身，配搭一個2.8"輕觸式屏幕，已經好有日系風味。心水清用家可能留意到之前網上流出相片，機身上印有Vodafone字樣，不過抵港實機就會改番做iPAQ，唔好搞錯！<br>除正面機身有一粒圓形「確認」操作鍵，按下時會有按鍵感覺外，機面其他所有按掣，全部都係靠感應熱量操作；當Feel到手指熱度，就會有反應，用落其實比傳統按鍵都好用，反應又快，不過當冬天套上手套，無直接接觸，難免有啲麻煩。</p><p>屏幕自動旋轉</p><p>DataMessenger雖然係直身機設計，不過當打橫機身，屏幕又會聰明地改變方向成橫向；睇文件及網頁時佢會因應需要而自動跳選，操作份外方便。<br>當打開滑蓋式鍵盤後，屏幕就會以橫向顯示，方便輸入文字，而鍵盤基本上包括晒字母及數字鍵，雖然受制於小巧機身，大小無法同真鍵盤相比，不過字母間有良好觸感，唔怕㩒錯。HP作為電腦界大哥之一，軟件方面自然齊料，除咗支援Office、Outlook、日程外，更實用係VoiceReply功能，可讓用家用聲音回覆電郵或開啓程式，唔使下下入Menu慢慢搵。</p><p>iPAQVoiceMessenger<br>楊春平版</p><p>VoiceMessenger可說是DataMessenger簡化版，一樣照玩熱感操控，再加傳統式按鍵；不過輕觸式屏幕及滑趟式鍵盤就飛走了，其他功能差唔多，一樣有GPS定位及GoogleMaps，隨時可知道身在何方。而310萬像素鏡頭亦配置有FlashLED和5倍數碼變焦，方便用家拍攝生活照。</p><p>Profile</p><p>制式：GSM四頻、WCDMA、HSPA7.2Mbps<br>操作系統：WindowsMobile6.1Pro<br>屏幕：2.8"輕觸式TFT<br>鏡頭：310萬像素<br>體積：114.5×57×17.44mm<br>重量：160g<br>主要功能：Wi-Fi、藍芽2.0、GPS、256MBROM/<br>128MBSDRAM、熱感按鍵<br>查詢：HP（800938833）</p></body></html>