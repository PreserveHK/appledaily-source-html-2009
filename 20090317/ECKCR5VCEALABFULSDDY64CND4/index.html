<html><header><meta charset="utf-8"><title>轆Book：超低價大整容　眼仔睩睩</title></header><body><h1>轆Book：超低價大整容　眼仔睩睩</h1><p>韓國整容一向夠出名，搞兩搞，即時醒目又省鏡，最震撼係用超低價就可以變靚樣！睇吓呢部KIA韓製Morning，Sport版新鮮熱辣抵埗，外觀內櫳全面運動化，神乎其技加條黑眼線就即時神氣過人，有動感靚樣又知慳識儉，好得！<br><br>記者：梁美甜<br>攝影：陳陶鈞<br>Model：Ayu</p><p>運動Look裝身<br></p><p>無可否認潮流興車仔，除咗環保，主要係經濟唔好，慳得幾多得幾多，各大車行亦紛紛推出環保車或者細車仔。KIA不嬲都有造開細車仔，好似Morning咁，就繼去年引入小改款之後，今年再接再厲，推出Sport版加全車大包圍×運動套裝型車仔，真係型？係，乍見仲以為係福士嘅Poloo忝，炭灰色全車身有別以往圓碌碌可愛感覺，為新車增加唔少陽剛味道，最重要係大眼仔頭燈換上黑邊飾，眼神帶銳氣自不然可愛感大減，車身全套包圍亦為新車營造出硬朗帶勁嘅觀感，配合全新尾翼以及15吋合金輪圈；內櫳換上仿跑椅及中控、錶板，整體感覺好神氣醒目，最重要係唔再似既有韓國車仔笨拙感覺，韓國「整靚樣」真係有一手！<br></p><p>唔使十萬出新車</p><p>試過幾日長測舊版Morning，坦白講，外形真係無家咁醒目，車身頭燈尾燈線條起晒角，夠的骰但唔及小改款版可愛突出。但幾日不停蹂躪，踩足五百公里都只係用咗一缸油，以今時今日油價超高要十幾蚊一升嚟講，作為日用腳車幾毫子一公里真係好見使。<br>今勻試全新Sport版，係08年小改款加SportPack而成，副偈無變但今次係手波，一如以往，新車軚及波棍都偏輕，女人仔一定無問題，男人可能會嫌唔夠實在，加上極力子Set得比較高，對身形較大嘅人士而言，上落斜吊極力子應該真係「吊」得好辛苦！不過，上落斜就比想像中有力，起碼知道部車仲未去晒，仲有大把。當然，大前提係部車唔係Full-load囉！最重要係Sport版新車自動波賣九萬七，呢部手波版都只係九萬四左右，1,100cc偈全新車仔唔使十皮仲想點？</p><p>1.換上皮料方向盤以及全新運動感十足型仔儀錶板，大整容，但依然維持超低價，抵！</p><p>2.叫得Sport當然要用跑椅至襯得起主題喇。</p><p>3.Sport版換上15吋全新式合金輪圈，係型咗。</p><p>4.側鏡有埋指揮燈，造型亦有時尚感。</p><p>5.新車換上新式鬼面罩，若然Sport版新車頭尾泵把都可以一體化就更好。</p><p>規格</p><p>引擎：1,086cc直四<br>馬力：65ps/5,500rpm<br>扭力：9.8kgm/2,800rpm<br>傳動：五前速手波/四前速自動波<br>售價：$94,500（手波）<br>$97,200（自動波）<br>查詢：KIAMotors（28932326）</p></body></html>