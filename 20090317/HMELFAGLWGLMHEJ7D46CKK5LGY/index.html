<html><header><meta charset="utf-8"><title>FacetoFace：戀戰滙豐</title></header><body><h1>FacetoFace：戀戰滙豐</h1><p>供不供滙豐？這問題壓着港人心頭。情況之兩難，如談足半世紀戀愛的老夫妻，一覺醒來，才驚悉老公早在十多年前，在外養了數個貪得無厭的姘頭，染得自己一身病還傳給老婆，還要動用老婆的私己錢幫自己治病，你說，究竟留錢或留人好呢？<br><br>記者：梁佩芬、陳慧敏<br>攝影：梁佩芬、陳慧敏、林栢鈞、<br>周旭文、黃子偉</p><p>死心一族</p><p>胡蘭成有甚麼本事，令高傲不群的張愛玲愛他愛得死心塌地？這個問題可以同時問問香港人，滙豐有甚麼好？港人對它如此不離不棄？好了，在明白了甚麽是真的癡心錯負後，才驚覺原來時代轉變，人家業務已經國際化，再單純以情字掛帥，後果自負。</p><p>1.離場＝自保：愛難留</p><p>陳志耀早撤出香港股票及投資市場，他說：「家連索羅斯都係買農地。」國際大鱷如此，我們為何死守股票這過時產物？「香港人一向只睇升同跌，根本無藍圖，我四年前已經指出有問題。」那年，滙豐正燒得火紅，他毅然在$100左右價位放棄，十年來未曾回望，「投資已經唔係一個Hope。」在$33價位時有過霎時衝動想重投懷抱，但理智告訴他不成，「如果跌到得番個位數，而滙豐又未執笠，我先會買。」當前妻洗脫華衣錦服，變成一個肥肉纏身的女人時，試問男人真的還會有胃口嗎？</p><p>無股一身輕，陳志耀一家大細參加教會聯歡聚會，樂得逍遙自在。
</p><p>癡心一族</p><p>問世間情為何物，不用問李莫愁，問殖民地遺愛吧。英人治港，奉行三餐飽暖無政治政策，那就天下太平。成長於殖民時代的兒童教育理財顧問關顯彬憶述：「當時，坐飛機就國泰，買樓就太古，開戶口當然是滙豐。滙豐集資上市，擁有一手股票係港人願望。」</p><p>1.投資＝儲錢：愛個天荒地老</p><p>1978年，林湘雲是個月薪$2,000的老師，要跟外父夾錢，才買到每股$4.5、每手$1,000的滙豐。「以前滙豐淨係做香港業務，無咁複雜，升跌都有周期，上落幅度唔大，當年滙豐仲買五股送三股，我最多獲派過三百幾股，儲到家有萬二股。」這是段經了解而結合的婚姻，基石好，他又認為滙豐管理層做得好，業務穩健，加上始終是藍籌，爛船有三分釘，就算升到$300都未放棄過一股。「感覺呀，好似有個好有安全感嘅伴侶囉。」刻下滙豐跌價，算你是唐僧，被白蛇鑽兩鑽，也要念經定心，何況股價只剩30多元，仍堅貞不移？「咪留番畀子孫做紀念囉，哈哈。」純情的愛，絕未變灰。</p><p>2.供書＋買樓：愛要甘苦與共</p><p>滙豐是大笨象，上一輩人買滙豐為下一代投資，自由工作者Maria（35歲）往加拿大及日本留學，也是靠父母賣滙豐股票受惠：「佢哋好似十蚊一股就開始買，有錢就買一手，有錢又買一手。」理想的利息，又有送股，當家庭要錢應急時，滙豐就是水泡，「我由日本返港，想一個人住，佢哋話賣幾手股就可以換間屋，搞到我都有咁嘅感覺──買滙豐真係得喎。」直到現在，滙豐每半年一次的派息，已足令只靠做Freelance月入$10,000不足的她穿得暖吃得飽，但一提到供股，Maria說：「我邊有幾十萬拎出嚟供股吖。」雖然會被攤薄，但她的態度就如絕情谷上的楊過，「唔通家賣咗佢咩？唓，我都未死，仲有機會再升啫。」總希望，不用16年，小龍女便現身。</p><p>3.滙豐＝理想：愛得細水長流</p><p>「養大一個細路要400萬喎，梗係買滙豐好過基金啦。」傳媒工作者Louisa（32歲）結婚多年，小孩未出世，已盤算每年買一手滙豐，當作小朋友的生日禮物，等到他們大學畢業後可一次過拿取自用。今時今日，有萬種獲利更多的保險與基金，為何有金城武不愛卻鍾情夏金城呢？「好簡單，我第一個戶口、第一張信用卡、第一個按揭都係滙豐，順理成章，送第一份禮物畀我第一個小朋友都一定係滙豐，不作他想。」以為老人家才細水長流，後生一輩原來也懂珍惜感情，「係，賬面係無咗一筆，但我一早預咗留畀細路仔用，就叫佢哋好好處理呢筆錢啦。」愛，真是無私的，當年五萬幾元的生日禮物，我也想要幾份。</p><p>4.撻着→入貨：愛在胡鬧兒戲
</p><p>兩周前的$33低價位，胡孟青流淚，我O嘴，Jan卻說：「我真係無諗過買股票，滙豐跌到得番40幾蚊我先開始諗，經朋友介紹開咗個e-banking。」新手探路，又是電腦白癡，怎學人買股票呀？「所以咪無啦啦喺$35價位買咗20手囉！」嘩，$35×400×20，總共28萬！「嘻嘻，第一次買股票就買到咁低價嘅滙豐，開心到瞓唔着。」見高就放？「唔會喎，一路都覺得係時候要為將來打算，滙豐好似個識咗好耐嘅老朋友，以前放喺眼前唔覺佢有乜咁特別，哈，家突然轉髮型換新衫，機緣到咪撻着囉，我就等佢幾年，生生性性升返七、八十蚊，我都有賺啦。」未了解就結合，不是太兒戲了嗎？「我決定由今日開始，多啲了解股票行情，有心唔怕遲。」</p><p>分手一族</p><p>買滙豐，都是想尋個幸福愛侶，但一個迷債加一個供股，從前幻想通通化灰，尤其一眾視滙豐股票為長期飯票的港人，高峯價位買入，現在卻苦榮上身。</p><p>1.失望→冷靜：愛已化作恨</p><p>以為做財經報紙一定有內幕消息，「無啦，有就唔使做啦。」一家人也買滙豐的Thomas，在上年$144高位透過電腦Set價自動買入，覺得用$50,000買一手，一年收息二千幾元好和味，「家後悔囉。」初頭以為大笨象跌極有限，可惜──「連我老婆都跟我買入一手，佢呀，都唔知認真定講笑，成日話我累佢輸錢。」唉，夫妻為第三者吵架好正常，何況滙豐這位姨太還涉及錢？「等到100蚊，即放，輸少當贏。」現在，「12供5真係好賤格，多咗167股碎股，咪益晒啲包銷商有折扣價囉……我希望黃長發真係愛佢啦。」Short了？潛台詞是──現在與滙豐正處於冷靜期，若再有甚麼不利因素或供股事件，立即離婚。</p><p>2.有錢→翻撻：愛在富貴時</p><p>上年與滙豐一夜纏綿的Jacky說：「五萬幾蚊一次喎，算啦，不如叠埋心水賣咗佢，再買其他平股票，賺得更多。」上年他很風光，「未試過咪買吓囉，好彩走得快咋。」幾個月的風流，初探溫柔鄉，此刻方覺滙豐非最佳伴侶，「真係好難Keep，有時見其他股升得仲快，滙豐升極得少少，賣又蝕手續費，以後都唔會高位買入。」近日股市波動，令平淡生活又起漣漪：「其實30幾蚊真係好抵玩，可惜家手頭緊，有錢一定買。」色心未息，只要風聲不緊老婆無看管盤數，他依然蠢蠢欲動，心郁郁想賺回個飯盒。</p><p>如何紅起來？</p><p>這位大笨象萬人迷，1865年由清廷王爺、富商胡雪嚴與古應春，連同英美法德印等十家洋行一齊協辦，同年迅速在上海、倫敦開分行。紅得快Fans多，連清末朝廷建淞滬鐵路、左宗棠出兵西征、甲午戰爭慘痛一役、十九世紀六十、八十年代的股災，朝廷、香港政府、渣打銀行與恒生銀行都靠滙豐出錢救市，1880年東藩銀行結業，滙豐還取得香港政府往來賬戶，變成香港準中央銀行開始印銀紙。二十世紀初，滙豐已是東亞地區第一大銀行，1991年滙豐控股在倫敦成立，成為滙豐全球業務的母公司，1999年在紐約證券交易所上市，2000年再購入法國商業銀行，取代法國商業銀行於巴黎證券交易所的地位。</p><p>報章訪問過前美林證券香港副總裁林森池，他說：「如果你由1977年開始，年年買$10,000滙豐股票，十年後，淨係股息都夠你再買多手股票，卅年後，市價仲會增值80倍，股息有50幾萬。」無謂緬懷，問問在證券行打躉三、四十年的一批前隱形富豪股民，一提起接受訪問，他們先耍手擰頭：「滙豐咁悶，唔啱我玩嘅。」到我收起影相機，他們又走近我身邊，細說與滙豐的段段情史，如何視滙豐為自己背後的女人，撐住自己出去風流快活闖天下。買了41年滙豐，經歷過1987股災的方先生說：「87股災嗰年，港股停市4日後，跌咗33%得番千幾點，啲人即刻賣晒股票轉買滙豐保命，買唔起放唔切嘅，就眼白白睇住副身家蒸發三分二。」關先生又說：「當年聖誕節前夕，人人喊住話：『聖誕鐘，買滙豐。』、『聖誕入市、必賺無疑。』仲唔係當晒佢女神或者情人？」</p><p>關先生</p><p>本來同滙豐恩斷義絕，但見佢咁慘，又心軟入番幾千股，望佢升番啦。</p><p>謝先生</p><p>67年暴動我買滙豐，當年啲人點似家啲易來易去？買落死守唔走啦。</p><p>愛的宣言</p><p>做訪問，聽過無數人與滙豐的愛情故事，無論是感情深厚的夫妻或快閃伴侶，總有快狠準的金句。<br><br>1.	無滙豐，最陰功。<br>2.	滙豐可以帶給我一個夢。<br>3.	今日跌，聽日咪升囉。<br>4.	有一手滙豐，邁向有錢第一步。<br>5.	滙豐成功，就係我成功。<br>6.	滙豐令我可以食得飽，着得暖。<br>7.	買股票唔買滙豐，等於無買過股票。<br>8.	你（滙豐）願意走，我願意跟。<br>9.	家買滙豐抵到爛啦，仲邊會再跌呀？<br>10.	滙豐喺手，一世無憂。<br>11.	唔識買股票嘅人就一定買滙豐。<br>12.	滙豐代表香港，代表銀紙。</p><p>廣告口號</p><p>從滙豐廣告口號，可見其蛻變成長，小心留意，其實滙豐早已帶領我們進入國際大世界。<br><br>1981年「儲蓄滙豐　滿足心中」<br>1987年「今日滙豐　助你成功」<br>1993年「與你並肩　邁向明天」<br>1999年「金融薈萃　服務全球」</p><p>2002年「環球金融　地方智慧」</p></body></html>