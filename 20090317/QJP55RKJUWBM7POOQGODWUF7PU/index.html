<html><header><meta charset="utf-8"><title>中環在線：今年復出做執董　大劉仔趕搵奶粉錢？ - 李華華</title></header><body><h1>中環在線：今年復出做執董　大劉仔趕搵奶粉錢？ - 李華華</h1><p>華人置業（127）噚日舉行業績記者會，竟然由一位非執行董事主持，無他嘅，皆因呢位非執董就係主席劉鑾雄（大劉）乖仔劉鳴煒。佢舊年10月底話要抽多啲時間陪太太Wendy生仔，突然辭咗執董職務，家太太已經生咗對龍鳳胎，所以佢透露今年會復出，做番執董咁話。</p><p>係咪升職要等公佈</p><p>唔知係咪因為做咗老竇，平日陪對仔女玩得多，劉鳴煒噚日笑容多咗好多，兜口兜面問佢做乜身為非執董，即係唔多理日常業務o架啦，都坐喺度主持業績記者會？佢不單冇黑面，反而笑住答：「做非執董唔代表唔可以主持記者會。」佢又主動預告，今年可能做番執董，又再落手落腳做生意，至於會唔會升職，就要等公佈至知。<br>佢仲呻咗兩句，話湊仔辛苦，「舊年轉做非執董，都係為咗做Daddy，最近都冇覺好瞓！」咁又係，聽講佢太太舊年11月25日生咗對龍鳳胎，的確幾踢腳o架，唔知係咪咁，佢都要快啲復出搵奶粉錢呢？<br>不過咁，雖然佢已經笑多咗，但都係保持一貫作風，私事唔多提，華華想多問兩句一對龍鳳胎嘅近況，劉鳴煒就耍手擰頭，揚長而去。<br><br>李華華<br>mailto:LiWaWa@AppleDaily.com</p></body></html>