<html><header><meta charset="utf-8"><title>中環在線：尹焰強駐上海搞新天地 - 李華華</title></header><body><h1>中環在線：尹焰強駐上海搞新天地 - 李華華</h1><p>昔日喺寶哥哥銀號做掌櫃（財務總監）嘅Daniel尹焰強，噚日正式加盟「上海姑爺」羅康瑞麾下，做瑞安房地產（272）董事總經理兼財務總裁。據了解，Daniel日後會長駐黃浦江，喺瑞安主打嘅新天地廣場大展拳腳，不過港滬兩地搭飛機都係兩粒鐘多啲，佢返香港都好方便。<br>Daniel臨走前同華華傾開，佢話咁大個人都未試過離開香港長時間工作，今次算係新嘗試，人生踏上新里程。佢又話自己屬於好慣接受挑戰同轉變嘅人，以往由會計師事務所做accountant，到轉入東亞銀行（023）擔任財務總監，一晃眼就廿幾年，金融海嘯後，佢話銀行業已經越嚟越難搞，市場環境同監管要求都變咗好多，因緣際會，佢喺呢個時候再轉型，北望神州房地產市場，希望可以另闢天地。</p></body></html>