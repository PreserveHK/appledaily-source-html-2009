<html><header><meta charset="utf-8"><title>NEWShuffle　讀．播歌</title></header><body><h1>NEWShuffle　讀．播歌</h1><p>蘋果又嚟新搞作！唔係iPhone，亦唔係iMac，今次係新iPodShuffle。呢部Shuffle已經係第3代，比上一代更輕更細，大小同一粒3A電差唔多；祖上幾代Shuffle經常俾人彈無屏幕，唔知聽緊邊首歌！新Shuffle創意十足開發VoiceOver功能，播歌前幫你讀出歌手又歌名，真係好玩到Over、Over！<br><br>記者：許福合<br>攝影：林栢鈞<br>Model：Debby@Puremodels
</p><p>無鍵機身</p><p>新Shuffle上手，「老相好」嘅傳統衫夾設計仍予以保留；再望多眼就發現唔見咗幾粒掣！<br>除機頂個開關及順序/隨機鍵外，圓鼓鼓嘅基本按鍵，好似播放、暫停、選曲及音量鍵全部不翼而飛；摷真啲！原來走晒落耳筒線控之上，$600玩4GB容量，裝載過1,000首歌，仲要加送埋線控，可以話歷代最抵玩。<br>但話分兩頭，線控操作連耳筒嘅缺點係兼容性比較低，唔通大家幾千蚊買落個鑑聽級耳筒從此收工？估計市場上好快會有「線控轉接器」推出，不過你亦要忍得條線變成水蛇咁長！不過幸好原機耳筒都算保持一貫水準，音色清晰、實淨，但Bass就略嫌不足。</p><p>14種語言</p><p>無論係第一或二代Shuffle，因為無屏幕，功能方面其實只有係基本播放，所以新Shuffle焦點自然落喺新增VoiceOver功能上。<br>當播放歌曲時，按下耳筒上播放鍵，大約半秒左右，就會聽到Shuffle讀出歌手及歌曲名稱；暫時可以支援14種語言，包括國語、英、德、法及日語等，可惜大家最熟悉的廣東話暫時未能對應，所以遇到中文歌名就會以國語讀出；試用時國語及日語都係女聲，而英語就用男聲。<br>此外，當讀完歌手及歌曲後，若繼續按住播放鍵，就會聽到Playlists，Shuffle會以預設語言讀出，再按一下就會以Playlists清單播放。順便一提，機身上會有燈號顯示電量外，更會以聲音提示用家剩餘電量。<br>新Shuffle須要使用剛推出《iTunes8.1》，經USB接上電腦後，會提示用家安裝VoiceOverKit，安裝好後就可使用語音功能。連續聽兩個多小時，對VoiceOver準確性值得一讚，可以準確地用正確語言讀出歌名，即使遇上中英文夾雜歌名，都無問題。</p><p>Profile
</p><p>容量：4GB<br>介面：USB<br>播放時間：10小時<br>電源：內置鋰電池<br>體積：45.2×17.5×7.8mm<br>重量：10.7g<br>查詢：Apple（800-908-988）</p></body></html>