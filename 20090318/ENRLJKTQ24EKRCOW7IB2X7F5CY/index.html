<html><header><meta charset="utf-8"><title>今日之非昨日之是 - 左丁山</title></header><body><h1>今日之非昨日之是 - 左丁山</h1><p>港交所想要本地上市公司發表季度業績報告，跟隨英美，受到好多大公司反對，港交所諮詢市場意見之時，相信要諗清楚，唔好以為外國嗰套一定掂，以為季報會保護到小投資者；好多時，理論與實際不符，當美國開始反思季報之禍害時，香港無必要在這時候學習他人。<br>曾經有管理權威之稱嘅前GE（通用電氣）行政總裁JackWelch接受《金融時報》訪問，打倒昨日之我，話自己以前宣揚嘅「股東價值」（shareholdervalue）係錯嘅，受人誤解，又話為咗達到每季都有利潤增長嘅目標係錯誤概念，真係此一時也，彼一時也，金融海嘯之下，人性暴露無遺，Welch以前猛咁逼僱員有表現，每年炒5%表現差嘅，逼到下屬透不過氣來，究竟為乜？當然係要求每季每年都達至利潤目標而已，家又走出嚟話人哋誤解咗佢，笑唔笑話？但我哋要反思之，就係季報為公司管理層帶來好大壓力，容易變成短視，不顧長期發展！人哋已經諗到季報之禍害，港交所仲以為係執到寶？以前美國有某大藍籌公司曾經錄得二十幾季連續利潤增長，股民拍晒手掌，推高咗股價。點知後來揭發咗，會計做數o架咋，小股民、基金經理齊齊中招。<br>經紀S在星期五趕住去打波之前對左丁山講：「我哋香港地方細，今天之金融界成績得來不易，事實上好依賴外資流入，故此遵從國際標準，有時禮讓吓外資，無可厚非，但係國際上之標準，受到金融海嘯沖擊而證明無大益處之時，我哋就唔使盲目照抄啦。畢竟香港在全亞洲城市之中，有最多散戶入市，最多散戶鍾意炒窩輪、炒牛熊證，利之所在，輸死無怨。冇咁多散戶入市，啲大基金出貨冇咁易啫；故此我哋亦須要照顧本地投資者利益，搞競價時段，延長董事禁售期以至季報等，對散戶未必有益處，有時簡直係誤導佢哋㖭。」此言甚為中肯，香港民情（股民）獨特，與別不同，外國基金嘅意見，可以聽但未必一定要跟到足嘅。</p></body></html>