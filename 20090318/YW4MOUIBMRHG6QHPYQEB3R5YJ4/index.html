<html><header><meta charset="utf-8"><title>白滑住家菜　嗒得樂</title></header><body><h1>白滑住家菜　嗒得樂</h1><p>護膚品的宣傳，經常強調如何抗氧化、含多少維他命C、有大量茄紅素等，其實食物裏面統統有齊，多吃一樣有美白效果，而且還可以滿足食慾。做美容師十多年，又煮得一手好菜的DoDo，教我們煮幾道美白菜，多吃可慳回不少Facial錢呀！<br><br>記者：廖秀娟<br>攝影：譚盈傑</p><p>今日煮腦　12:30pm</p><p>張靜芬DoDo（烹飪導師、食譜作家及美容師）<br>入廚三十多年，具專業烹飪導師證書，現職再培訓局烹飪課程導師，著作有《真空煲滋味湯》。<br><br>菜式<br>冬茸蝦仁豆腐<br>三文魚釀鮮茄<br>魚翅瓜薏仁湯<br>鮮百合銀杏湯</p><p>銀杏</p><p>有強勁抗氧化功能，令皮膚細緻白滑。</p><p>杏仁</p><p>含大量維他命A，改善深沉膚色。
</p><p>番茄</p><p>含茄紅素，能抗氧化，改善面色。</p><p>冬瓜</p><p>含豐富維他命C，可促進新陳代謝。</p><p>冬茸蝦仁豆腐</p><p>0hr30min<br>製作難度：★☆☆☆☆<br><br>潮濕天氣，以冬瓜茸伴蝦仁豆腐，清新感覺更強；再用蛋白埋芡，賣相與味道更佳。</p><p>材料</p><p>冬瓜320克、滑豆腐1磚、蝦仁215克、蛋白1隻（拂勻）、薑2片、葱1條（切粒）<br><br>醃料：生粉1/2茶匙、蛋白1茶匙、鹽1/4茶匙<br><br>調味料：清雞湯100毫升、糖1/4茶匙、胡椒粉少許、生粉2茶匙
</p><p>做法</p><p>1.把醃料拌勻，加蝦仁拌勻，放入雪櫃醃1小時，然後汆水備用。<br><br>2.冬瓜去皮、去核、去瓤、切薄片，加2片薑可驅寒吊味，一同隔水蒸5分鐘。將薑取出，冬瓜壓成茸備用，將剩餘的冬瓜水留用。<br><br>3.豆腐切件，隔水蒸3分鐘，隔去水份備用。<br><br>4.將冬瓜水加入調味料拌勻成調味汁。<br><br>5.燒熱油鑊，大火將蝦仁和冬茸回鑊，加入調味汁兜勻，再加入蛋白略拌勻，淋於豆腐件上，撒上葱粒即成。<br><br>6.冬茸豆腐適合做飯盒，加幾片即食煙豬手，幾粒車厘茄，飯盒便有肉有素夠營養喇！</p><p>貼士</p><p>豆腐不可蒸太久，3分鐘就夠，否則會變嚡變硬。</p><p>三文魚釀鮮茄</p><p>0hr35min<br>製作難度：★★☆☆☆<br><br>三文魚、洋葱加薯仔做餡，有沙律醬、番荽提味，與番茄配合，鮮味、惹味齊全，人人都歡喜喇！</p><p>材料</p><p>三文魚160克、番茄3個、薯仔1個（去皮切粒）、洋葱碎/番荽碎/橄欖油各少許、沙律醬2湯匙<br><br>醃料：鹽/胡椒粉各少許</p><p>做法</p><p>1.番茄洗淨，切開頂部，用匙羮挖去茄肉，茄殼留用。<br><br>2.三文魚加醃料撈勻醃10分鐘，放入鑊隔水蒸5分鐘後，壓碎備用。<br><br>3.起鑊加少許油，用中火炒洋葱碎及薯仔粒至軟身後撈起。<br><br>4.三文魚碎加入（3）、沙律醬及番荽碎拌勻。<br><br>5.將（4）釀入番茄殼中，在番茄四周掃上少許橄欖油，放入已預熱至180℃的焗爐焗約5分鐘便成。
</p><p>貼士</p><p>番茄加油烹煮後，茄紅素更易被人體吸收，所以焗前掃少許橄欖油，焗完更加油潤，茄紅素亦發揮得更好。</p><p>魚翅瓜薏仁湯</p><p>2hr40min<br>製作難度：★★☆☆☆<br><br>湯水非常清甜，魚翅瓜又夠「貴氣」，即使沒美白功效，都不妨多飲，非常利口呢！</p><p>材料</p><p>蓮子/沙參/玉竹/薏仁各40克、魚翅瓜1個、蟹蓋肉（豬隻盤骨
外側位置）480克、蜜棗2粒、無花果2粒（開邊）、果皮1角（浸軟去瓤）、南北杏少許、水2公升、鹽適量</p><p>做法</p><p>1.蟹蓋肉汆水備用；魚翅瓜切成4件。<br><br>2.將水放入煲，隨凍水放入無花果、果皮、南北杏、玉竹、薏仁、沙參、蓮子及蜜棗，開大火煲滾。<br><br>3.加入魚翅瓜和蟹蓋肉再煲滾後，轉慢火煲兩個半小時，加鹽調味即成。</p><p>貼士</p><p>魚翅瓜含豐富維他命C及H，低脂高纖。除可煲湯，蒸熟後用叉扒起一梳梳「翅」，用冬菇絲、肉絲加蠔汁扣，可做到宴會的「上湯大排翅」呀！</p><p>鮮百合銀杏露</p><p>0hr35min<br>製作難度：★★☆☆☆<br><br>自己磨的杏汁，清香自然，與爽口的鮮百合和略帶微苦的銀杏很配合，單是看見白滑的賣相已經有美白感覺了。</p><p>材料</p><p>鮮百合1包、銀杏20克（去殼去衣去心）、南北杏160克（浸軟）、雪耳少許（浸軟）、脫脂奶500毫升、水750毫升、冰糖適量<br><br>馬蹄粉水：馬蹄粉31/2湯匙、水4湯匙
</p><p>做法</p><p>1.南北杏加水略浸，加入500毫升水放入攪拌機攪約1分鐘至成漿狀，隔去渣，杏汁留用。<br><br>2.將雪耳及銀杏切碎。<br><br>3.將250毫升水、杏汁、雪耳、銀杏及冰糖放入煲，煲滾後轉慢火煲5分鐘，再加入脫脂奶煲滾，然後加入洗淨的鮮百合，用慢火煲滾。<br><br>4.將拌勻的馬蹄粉水慢慢加入，令糖水濃稠便成。
</p><p>貼士</p><p>想做濃稠效果，也可用白米250克、水500毫升與杏仁一同打碎，煮滾便有「露」的濃稠感；但澱粉質較多，多吃會肥。</p><p>網上重溫</p><p> http://cooking.appledaily.com </p></body></html>