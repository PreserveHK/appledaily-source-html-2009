<html><header><meta charset="utf-8"><title>中環在線：石萃鳴退下中信火線 - 李華華</title></header><body><h1>中環在線：石萃鳴退下中信火線 - 李華華</h1><p>喺內地電訊業打滾超過45年嘅教父級人馬石萃鳴，噚日宣佈唔做中信1616（1883）主席，改任高級顧問，係佢10年以來第3次辭任高管職位。<br>今次一別，同5年前離開聯通（762）一樣，例牌俾人追問感受。石萃鳴話自97年以來，先後帶領中移動（941）、聯通，同中信1616嚟香港上市，而最開心又最辛苦嘅往事，就係參與中移動掛牌，話晒係第一間央企，由冇到有。呢個答案絕對係5年不變，頂多係加咗間公司名。<br>華華發覺，石總今次似乎冇乜離愁別緒，佢話自己行年69，係時候退休。至於接任人，就係步入花甲之年（60歲）嘅原副主席辛悅江。<br>想當年，石總離開聯通後，即刻獲中信泰富（267）主席榮智健誠邀加盟。對於友人流年不利，石總唔願多講，淨係話有關心過榮董，相信好快冇事。</p></body></html>