<html><header><meta charset="utf-8"><title>李孝利奉旨喪玩</title></header><body><h1>李孝利奉旨喪玩</h1><p>韓國天后李孝利早前放低被拖欠個唱歌酬嘅不快，飛咗去拉斯維加斯8日，為4月號嘅時裝雜誌《Nylon》影靚相。輯相嘅主題係明星日常生活，利妹奉旨同女模四出喪玩，好似遊車河、蒲夜店同打枱波等等，畫面養眼。充完電嘅利妹，仲打算喺今年上半年推出新大碟。</p></body></html>