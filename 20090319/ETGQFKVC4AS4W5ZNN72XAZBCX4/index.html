<html><header><meta charset="utf-8"><title>中環在線：陳振聰軍師朱偉民3283萬人工 - 李華華</title></header><body><h1>中環在線：陳振聰軍師朱偉民3283萬人工 - 李華華</h1><p>龔如心千億爭產案男主角、「風水師」陳振聰擔任主要股東嘅宏霸數碼（802），噚日公佈喺香港上市後首份年報，年報風格繼續同上市文件一樣，以搶眼姣紫色做封面，不過華華最想知，作為陳振聰軍師嘅朱偉民，舊年有幾銀人工。</p><p>唔計購股權有加薪</p><p>據年報披露，身為主席兼執行董事嘅朱偉民，08年合共得3283萬銀人工，較07年少8.9%，當中包括3195萬薪金連花紅，同埋86.6萬購股權福利等。朱軍師人工減少，主要係因為公司削減購股權福利，較前年嘅445萬銀，大縮逾八成。其實唔計購股權福利，朱軍師舊年薪金連花紅比前年多36.5萬銀。<br>經濟不景，宏霸今年都審慎理財，末期息16.5仙，都係以股代息派發，希望留多啲現金「壓袋」。至於主要股東陳振聰因為冇title，所以冇人工收，以佢持有26.7%股權計算，可以收取價值1023萬銀嘅股份。</p><p>華懋基金分股1058萬銀</p><p>朱軍師則揸住7.7%權益，可以攞到約300萬銀股份，比起佢份年薪，唔算係大錢。至於已故華懋主席龔如心旗下嘅華懋基金，就持股27.6%，可以分到1058萬銀股份。<br>宏霸上月中以介紹形式上市，股價頭兩日一度急升超過兩倍去到23蚊，奈何後繼無力，噚日股價已落番6.82蚊。<br><br>李華華<br>mailto:LiWaWa@AppleDaily.com</p></body></html>