<html><header><meta charset="utf-8"><title>馮仁昭四圍超：楊怡攞獎詐嬌求古仔抱抱 - 馮仁昭</title></header><body><h1>馮仁昭四圍超：楊怡攞獎詐嬌求古仔抱抱 - 馮仁昭</h1><p>無綫一班小生花旦包括楊怡、陳豪、佘詩曼、胡杏兒、林峯、夏雨、米雪同蔡少芬等噚日喺尖沙嘴出席「壹電視大獎2009頒獎典禮」，大會請嚟古天樂做頒獎嘉賓，仲發生唔少插曲㖭。當古仔頒獎畀楊怡嗰陣，楊怡開咪讚古仔好靚仔，又扮小fans要求擁抱。古仔之後喺台上同曾經合作過嘅監製梅小青開玩笑，當小青姐話：「古仔我都同你合作過。」古仔笑住彈開話：「吓，你都記得呀！得得得，你講得獎感受得喇。」</p><p>古仔想殲滅陳豪</p><p>講到離開電視圈10年，古仔話都想拍番電視劇：「我都想，不過都要過多兩年先有時間，如果可以合作，我想同陳豪合作，我覺得佢可塑性高，不如拍套機械人題材嘅劇集，陳豪做機械人，我就做殲滅佢嗰個！」陳豪聽到古仔想同佢合作，梗係開心，仲話自己似阿諾舒華辛力加，唔介意做機械人。<br>每次米雪出現，大家自然問到尹志強嘅健康狀況，家英哥日前話尹佬講唔到嘢要靠寫字，米雪話：「之前佢喉嚨係唔舒服，所以先寫字，家好好多，仲有少少咳，多謝大家關心。」佢希望低調處理尹佬消息，會不會叫家英哥唔好講咁多？佢話：「咁又唔會，佢哋都好關心，成日打電話問候，大儍（成奎安）之前都有嚟探佢。」</p></body></html>