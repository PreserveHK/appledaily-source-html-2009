<html><header><meta charset="utf-8"><title>三哥踢爆君如冧湯鎮業</title></header><body><h1>三哥踢爆君如冧湯鎮業</h1><p>苗僑偉（三哥）昨日凌晨接受吳君如主持的《嘩！嘩！嘩！打到嚟》節目訪問，平日在節目內經常口出狂言的君如，就慘被三哥踢爆曾暗戀湯鎮業，由於當年有傳吳君如介入阿湯與翁美玲的感情，所以當三哥笑指阿湯是「女人湯丸」時，君如即如中死穴不敢多言，三哥更說：「吳君如都冧過佢啦，佢未鍾意劉德華之前就已經鍾意阿湯，當年阿湯着住條Speedo泳褲幾sexy，佢見到嗒晒糖。」君如更自嘲其實自己才是真正的集郵女星。</p><p>不敢試婚外情</p><p>不甘被踢爆的君如即時反擊，更大揭三哥與妻子戚美珍的肉麻稱呼，君如笑說：「戚美珍勁嗲佢，仲會叫佢BB同baby。」此外，三哥和張可頤昨日到奧海城拍攝新劇《老公萬歲》，在劇中和張可頤結婚七年的三哥會發展婚外情，三哥強調拍戲時會投入角色，但不會投放感情，他也不會亂試，以免自找麻煩。<br>採訪、攝影：何慧斯</p></body></html>