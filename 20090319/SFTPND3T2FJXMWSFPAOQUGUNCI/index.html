<html><header><meta charset="utf-8"><title>大阪發花癲</title></header><body><h1>大阪發花癲</h1><p>去年10月，大阪開咗兩個新潮場，喺12℃又落住梅雨嘅日子，五顏六色的花花與蝴蝶已經出閘，這邊廂間間舖都春田花花，高貴又精緻；那邊廂就九曲十三彎，周圍花草樹木好似遊花園咁，上到屋頂，仲有個天空花園畀你欣賞風景嘆下午茶，總之不斷提你，春天來了！<br><br>攝影、記者：陳慧敏<br>鳴謝：大阪市、財團法人大阪觀光會議協會</p><p>木偶代言人</p><p>我係商場BreezeBreeze代言人Brich仔，有12米高，仲入咗健力士紀錄大全，成日周遊列國搵各地精美嘅衫褲鞋襪畀商場共62個商戶。我哋個商場，啱啱開咗個幾月，有齊VivienneWestwood、H.P.FranceBijoux，同好多荷李活影星都幫襯的名牌。唔識嚟咩？隨便問大阪人都話到你聽㗎喇，不過你可以喺梅田火車站出地面，望住白色大building，沿馬路行5分鐘必到。</p><p>BreezeBreeze</p><p>地址：大阪市北區梅田2-4-9<br>網頁： http://breeze-breeze.jp/ </p><p>A　三角戀曲</p><p>日本人開的LampHarajukuryMEXICOCHIDO，啲衫花喱碌真係唔夠青春都撐唔起。老闆每開一間分店就找來各地25至29歲設計師crossover。東京那家戀上捷克國家daisy，大阪這家用大粒珠珠、鵝黃撞粉綠、七彩花花圖案，盡現熱情墨西哥風味，且店中25個設計師，一半來自日本，一半來自歐洲與南美，譜出令人眼花的三角戀。<br></p><p>1.Naho（左）跟Maki（右）一身花碌碌，跟灰暗的天氣成對比。Naho黃花外套約$2,400、白色裙約$3,600；Maki孔雀雪紡裙約$5,560。</p><p>2.每個花花手環約$1,600。</p><p>3.貓咪：「喵！認住我，沿馬路直行咪係火車站囉！」</p><p>4.墨西哥設計師設計的孔雀雪紡裙約$5,560。</p><p>LampHarajukuryMEXICOCHIDO</p><p>地址：BreezeBreeze3/F<br>網頁： http://www.lamp-harajuku.com/ </p><p>B　巨星選的承諾</p><p>想嫁得幸福，香港阿媽會走去金舖打對龍鳳鈪畀你出嫁，但日本人就唔要金，而是去選世界名師設計的婚戒襯花球，或平時出糧買件antiquecrystal飾品，才是幸福事。<br></p><p>5.店員戴住JenniferBehr設計的PetiteCrystalKnotHeadWrap，每條約$2,300。《GossipGirl》女星LeightonMeester便是JenniferBehr的頭飾死忠，還有SophiaBush、歌手KatyPerry、名媛ParisHilton等，都曾在各大頒獎典禮中戴住佢嘅Headwrap出席。</p><p>6.愛的宣言刻花銀吊墜約$2,300。</p><p>7.珠珠戒指約$8,200。</p><p>8.小店子裏有個隱蔽的商談角落，可以同未來一半細選深情婚戒。</p><p>H.P.FranceBijoux</p><p>地址：BreezeBreeze1/F<br>網頁： http://www.hpfrance.com/bijoux </p><p>在森林和原野</p><p>阿倍野不用代言人啦！因為有一班細路捧場就得！入到來，你會見到好多靚媽咪推住BB車行街，木搭的小走廊上，像個溫室似的玻璃屋。小朋友就鍾意同媽媽上7樓天空花園食豆腐或綠茶布甸，曬曬太陽聞聞天台小花，好舒服呀！</p><p>AND──AbenoNaturalDays</p><p>地址：阿倍野區阿倍野2-1-40<br>網頁： http://www.d-kintetsu.co.jp/and/ </p><p>C　食啖無印飯</p><p>來到天空花園的無印良品Cafe，原木桌椅的色調令人好舒服，仲可以叫碗健康紅米飯同無添加炒菜或雞扒，跟小朋友靜靜享受下午茶時光。</p><p>9.初春雖有梅雨凉風，但庭院上早已開滿鮮花，令小Sofie看得很開心。</p><p>10.木枱木椅木地板，很富大自然氣息。</p><p>11.綠茶咖啡約$30。</p><p>CafeandMealMuji</p><p>地址：AND4/F<br>電話：（81）6-66260121</p><p>D　手工製大和撫子</p><p>大個女，要做大和撫子首先要補充氣質。此舉難過勁食骨膠原保持皮膚幼滑。但據日本漫畫《氣質不是天生的》指出，特別是手工製作，整齊精緻的手袋、紙巾套、牙籤套、書套、卡片套等，但凡可以包套的，都要統統套起，這有助增長主人氣質。明白了。</p><p>12.遊中川的小包包、麻布都是人手織，連上面的花都是人手畫，每個小包包約$200。</p><p>13.店內有五顏六色的布供挑選。　</p><p>遊中川</p><p>地址：AND3/F<br>電話：（81）6-66236700</p><p>E　甩轆兜襠布</p><p>睇見呢間喺香港開到成行成市的內衣店，咪噓住先，因它有好多香港沒有的款式，而且有趣鬼馬，睇得你好開心！</p><p>14.淨睇呢件棉質水手look腰封都已先贏一仗。腰封長短任你剪完先計錢，每10cm約$30。</p><p>15.最新推出夏裝睡衣──女裝兜襠布！因為只得一條繩索住，我哋幾男幾女問：「瞓醒覺係咪會甩咗？」可愛的店員姐姐亦不介意即席示範底褲面穿穿給我們看，但佢條裙褲實在太闊，襠布唔夠長呀！</p><p>unenanacool</p><p>地址：AND2/F<br>電話：（81）6-66251894</p><p>出門提一提</p><p>簽證：持特區護照或BNO毋須簽證。查詢：25221184（日本領事館）<br><br>機票：乘國泰航空經濟客位於3月31日前往大阪，票價$2,900起。查詢： http://www.cathaypacific.com（國泰航空） <br><br>酒店：CrossHotel雙人房每晚約$820起。查詢： http://www.crosshotel.com/osaka/ <br>貨幣：100日圓約兌7.8港元（文中價格已折算港元）<br><br>電壓：100V，兩扁腳插座</p><p>下周日本大阪<br>間中有雨，7-18℃</p></body></html>