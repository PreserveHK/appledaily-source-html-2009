<html><header><meta charset="utf-8"><title>轆book：Aprilia09新招　雙羊百搭</title></header><body><h1>轆book：Aprilia09新招　雙羊百搭</h1><p>女仔揸電單車唔算新聞，不過呢兩位兼職模就令我印象深刻，揸住街車去Casting，入蘋果影完相，同我架四個轆喺環保大道拍跳，繼而放我大飛機。Aprilia兩架09新車到港，一辣一Cute，第一時間諗，兩位鐵騎Model會唔會對綿羊另眼相看？<br><br>記者：徐影龍<br>攝影：王文忠<br>Model：Phoebe、Wayble</p><p>羊門女將叻過男人</p><p>揸開Kawasaki復古街車Estrella250嘅Wayble，性格剛烈玩型格，唔少車網偶爾都會搵佢做辣車Model，「我好鍾意街車，考咗兩年牌仍然企硬揸棍波，速度刺激感係首要追求。咪睇我甩咗P牌無耐，我喺機場做，每日揸Estrella250返工放工，飆到100km/h、20分鐘路程，棍波轉數揸到神經反射咁自然，駕駛經驗同態度叻過好多懶型男人。」<br>本來對綿羊車種、仲要係自動波不屑一顧嘅Wayble，見到架SportycityCube300i都有啲心動，「全黑車身幾靚，個樣唔笨，好過隔籬架白羊！最吸引我係兩條胎有成15"，比一般12"羊仔更大，飆起上嚟會定好多。」羊仔都有得飆？「佢有成278.3cc，拍得住我本身架Estrella街車，啱啱試完車，發覺佢個Brake都好應，整體嚟講算係劈得起嘅羊。最正係綿羊坐得舒服啲，Seat位下面又有儲物格。」女仔Shopping起上嚟就知有碇擺嘢幾重要。</p><p>Profile</p><p>引擎：278.3cc水平式單汽缸SOHC<br>馬力：22.5ps/8,000rpm<br>扭力：2.24kg-m/6,500rpm<br>傳動：V型無段變速自動波<br>售價：$38,800</p><p>100%純綿感受</p><p>另一位Phoebe幫報紙雜誌影慣相，形象可愛乖巧，但其實都係棍波癡，考牌3年由VespaGT200升級至HondaGB250，馬力越揸越大，擺明追求速度感，「做嘢同現實走唔同Style有乜問題？我真係鍾意揸棍波街車，炒過幾次大大鑊都係咁話，隻左手已經炒到花晒，當然唔畀屋企人知喇，好彩傷口埋得靚唔覺眼咋。」靚女考棍波會唔會難Pass？「我都係一Take過，師傅教路，望鏡同儀容係不二法門，化番個靚妝再搭個招牌笑容，對Pass絕對有幫助，寸寸貢又MK，唔肥你有鬼啦。」<br>起初要Phoebe試架賣Kawaii嘅Mojito125Custom，佢有啲為難，嫌人哋太Cute太慢。「我啲男性朋友肯定接受唔到坐綿羊仔車尾。不過兜咗幾個圈，個Seat位軟綿綿，對腳又可放鬆擺前面，着高踭鞋都唔怕。一手油門一手Brake，起步唔使剔波，其實都揸得幾舒服，相信唔少女仔會Buy。」</p><p>Profile</p><p>引擎：125cc水平式單汽缸SOHC<br>馬力：11ps/8,250rpm<br>扭力：0.92kg-m/7,250rpm<br>傳動：CVT無段變速自動波<br>售價：$29,800</p><p>查詢：亞林電單車（23850181）</p></body></html>