<html><header><meta charset="utf-8"><title>中環在線：波叔鍾情中資股 - 李華華</title></header><body><h1>中環在線：波叔鍾情中資股 - 李華華</h1><p>舖王波叔鄧成波轉戰股壇，噚日以業主兼老友身份，出席由許照中揸fit嘅僑豐金融分行開張儀式，華華自然唔放過請教波叔投資心得。佢話較鍾情中資股，尤其內銀股同保險股，現時持有工行（1398）、建行（939）同中行（3988），又睇好國壽（2628）。<br>波叔亦有投資藍籌地產股，如恒地（012）同新世界發展（017）。既然波叔都唔睇好個樓市，點解又買地產股？佢話對鄭裕彤好有信心，股價一定會倍升。<br>講到呢到，波叔叫華華唔好當佢係股神，佢話投資策略放係唔同人身上，有唔同效果，好似佢自己，因為每次都係大手買入，即使只升少少，利潤都好可觀。波叔仲舉埋例子，例如一注買入中行1000萬股，中行即使只微升1仙，賬面已賺10萬蚊，但散戶買少少，賺一仙分分鍾唔夠畀佣金。波叔一再叮囑股民要識轉身。<br>據悉，波叔自07年至08年金融海嘯前，賣咗約30億物業。佢又話家舖市「冇乜平貨」，年尾先會考慮入市。</p></body></html>