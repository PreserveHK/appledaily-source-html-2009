<html><header><meta charset="utf-8"><title>依依筆寫</title></header><body><h1>依依筆寫</h1><p>揸筆手字唔靚，又夾硬寫情書，結果肯定勉強無幸福；但透過手機發個SMS，唔單止比起當面同你一五一十告白嚟得自然，更因為短訊句句扼要，唔使開場白，亦毋須諗起承轉合咁天花龍鳳，上手自然輕鬆晒！N6208c罕有咁憑一支墜手鋼筆作為Stylus，予人沉實穩重感，就算全程廣東話夾雜英文，中途亦唔使切換，以筆代口，簡直零阻隔。<br><br>記者：陳國輝<br>攝影：周旭文、王文忠</p><p>第二度拔劍出鞘</p><p>如果無失憶！大概記得5年前諾記曾出過一部劍形Stylus手機──6108，佢特別在可以揭起Keypad，透過專用手寫板（好似蒙恬嗰隻）嚟寫SMS，感覺勁Fresh！今次第二代6208c，擺明係5年後嘅加強版，同樣地專為大中華用家而設計。<br>再度拔劍，感覺已經唔同晒，今次最特別係換上一支扁身而且由金屬物料打造成嘅Stylus，雖然拎上手較為笨重，但形象夠鮮明，唔講仲以為係《七劍》其中之一㖭！<br>好唔好寫因人而異，值得一提係6208c飛走手寫板，改為TouchScreen，但要留意，呢個2.4"屏幕原來只適用於寫字，平日想篤芒或睇相？一概NoWay！</p><p>中英廣東話連打</p><p>手寫尤其講究認字能力，就算你寫字快到曉飛，但如果手機連一隻字都認唔出，亦只係得物無所用！筆者已簡單試用過，論識別文字嘅準繩度，已相當唔錯，特別要提係6208c能同時分辨出中文與英文大細楷，即係話，同一句說話裏面，如果含有中英文雙語，則毋須切換語言，甚方便平日講嘢半鹹淡嘅香港人，再者，機內設置廣東話字庫，寫SMS如一般交談，自然流暢！</p><p>Profile</p><p>制式：GSM三頻<br>體積：109.8×49.3×14.7mm<br>重量：120.1g<br>屏幕：2.4"QVGA芒<br>通話時間：約210分鐘<br>主要功能：320萬像素相機、手寫輸入、3.5mm耳筒、支援8GBmicroSD、EDGE數據傳輸、A2DP藍芽<br>查詢：Nokia（21366338）</p><p>同場加映<br>6260s　10.2Mbps極速Modem</p><p>第一時間諗：「手機屏幕咁細，要10.2Mbps下載速度嚟做乜？」雖然6260s係首部最快嘅HSDPA手機，而且Upload速度達到2Mbps（約一般速度5.2倍），但似乎唔多實用。原來，你可當佢係一個Modem，駁落Notebook，然後上網睇片或下載歌曲，據講網絡商已準備推出有關服務，如果要經常帶住部腦出街工作，咁就啱用！</p><p>Profile</p><p>制式：WCDMA/GSM四頻<br>體積：99.4×46.5×15.4mm<br>重量：114g<br>主要功能：HSDPA/HSUPA、WLAN、500萬像素相機<br>顏色：銀、黑<br>推出日期：4月</p><p>8800GoldArte　披18K金外殼</p><p><br>分唇一如以往，例如內置聲控指令、輕碰機身時間提示等，特別要提係除按鍵之外，機殼大部份均採用18K金打造而成，加埋白色皮革襯托，更顯矜貴。</p><p>Profile</p><p>制式：WCDMA/GSM三頻<br>體積：109×45.6×14.6mm<br>重量：150g<br>主要功能：320萬像素相機、8×數碼變焦、聲控指令、輕碰機身時間提示</p><p>5130XM入門價聽靚歌</p><p><br>唔捨得買萬二蚊一部電話，不妨考慮吓入門音樂手機5130XM，佢除咗大玩機側Hi-Fi閃燈，對喇叭仲好炸得，售價只係$1,200有找，諗得過。</p><p>Profile</p><p>制式：GSM四頻<br>體積：107.5×46.7×14.8mm<br>重量：88g<br>主要功能：200萬像素相機、專用音樂鍵、Hi-Fi音樂閃燈</p></body></html>