<html><header><meta charset="utf-8"><title>轆Book：OpelCorsa1.4Enjoy溫柔</title></header><body><h1>轆Book：OpelCorsa1.4Enjoy溫柔</h1><p>新一代OpelCorsa登陸，以強悍OPC版打頭陣，一身剛陽。緊隨其後，1.4版，竟係強烈反差，一派溫柔，取名Enjoy。放下戰意，其實Enjoy空間多的是，90bhp嘆住揸，又可以欣賞吓內櫳玩嘢味十足嘅鮮紅撞黑灰色彩配搭，仲有不足15萬嘅車價……本性溫柔但又要堅持虛張聲勢？可以學佢，加番套OPCLineSportsPack。<br><br>記者：梁美甜<br>攝影：陳陶鈞<br>模特兒：Bambi（StageModel）</p><p>破格撞色</p><p>雖然Enjoy嘅底盤同OPC同出一轍，不過看過了個性鮮明嘅OPC版，呢個1.4版嘅賣相，似乎稍為平淡，好彩代理配合推出OPCLineSportsPack型仔裝身套餐，帶嚟多啲變化。當然，無OPC版嘅三角線條、嚇鬼鯊魚鰓排氣口，Enjoy嘅造型始終屬圓滑柔和。能夠造成強烈視覺衝擊，反而係打開車門嘅一刻。中控同內裝顏色玩Two-tone唔奇，火紅襯黑灰先夠破格，仲要連座椅門邊都襯到絕，好激！同稍為可愛嘅外觀成強烈對比。加埋中控配有鮮黃色夜光按鈕，夠晒Trendy又Fancy，女人味得嚟有個性。撇開花臣嘢，其實中控儀錶板等陳設都跟OPC版沒兩樣，Keep住圓碌碌線條，精緻得嚟仲有幾分跑味。全車最Man係收藏喺尾廂右邊嘅輪胎修補裝備，竟然有埋氣泵，唔用都好型！</p><p>價平易操控</p><p>Enjoy嘅定位相當清晰，宣傳口號係「平易近人」，即易用之餘，價錢亦屬低水位。歐洲車，1.4公升三門五座揭背唔使15萬，同日本車仔Jazz1.3比較仲平少少，睇得出好有野心同攻陷車仔市場嘅日本車競爭。睇埋性能，CorsaEnjoy配置1.4公升TWINPORTECOTEC環保引擎，調校出最高馬力輸出90bhp，搭四前速自動波，一樣咁溫柔，睇數字就知係代步車格局，簡單易操作明顯係大前提。我就覺得，雖則Enjoy唔係畀你追求操控快感，不過呢架車仔擁有剛性較強嘅歐洲車架，充滿改裝潛能。</p><p>睇得用得　二擇其一</p><p>今日登場呢架Enjoy，有OPCLineSportsPack裝身，包括全身大包圍、霧燈、尾擾流、真皮軚環同16吋合金輪圈，執靚Look全套$10,000。如果你鍾情溫柔外觀唔想花錢變臉，仲可選配另一個有趣裝備，就係只此一家、收藏於尾泵把內的Flex-Fix單車架，運動型嘅你，可以諗諗。</p><p>規格</p><p>引擎：1,364cc直四TWINPORTECOTEC<br>馬力：90bhp/5,600rpm<br>扭力：125Nm/4,000rpm<br>傳動：四前速自動波<br>售價：$143,800<br>查詢：MetroMotorsLtd.（27608668）</p></body></html>