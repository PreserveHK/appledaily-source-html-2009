<html><header><meta charset="utf-8"><title>男生圍：草蜢十人談</title></header><body><h1>男生圍：草蜢十人談</h1><p>草蜢近年逢開騷例必出現撲飛潮，如舉行沒有毒品沒有酒精的raveparty，觀眾情緒高漲企足全場。下月，草蜢在紅館開騷，因反應熱烈而三度加場，共開7場。<br>回想1985年，蔡一智、蔡一傑和蘇志威膽粗粗用了自己填上廣東詞的日本歌曲參加新秀，晉身樂壇；轉瞬24年，昔日的草蜢仔已進化成草蜢佬，明年更邁向銀禧紀念。他們坦言除了自己努力奮鬥，也慶幸音樂旅途中遇上10位伯樂，除了恩師梅艷芳，還有陳百強、鍾鎮濤和張衞健等患難之交，三子感嘆：「入行咁耐，我哋賺錢唔算多，但賺到一班好朋友，夫復何求！」　撰文：王連連</p><p>1)梅艷芳樂壇恩師</p><p>草蜢入行前，用隊名以諸葛神算卜卦，得出詩句如下：「若遇草頭人，咫尺青雲路。」信不信由你，他們第一個恩師便是梅艷芳。作為首席弟子，對梅姐太多難忘的回憶。<br>蘇志威說：「佢為咗培育我哋，三年要我哋跟佢去做巡迴，見識多啲。有一年，佢連續喺海洋皇宮唱15晚騷，有一晚阿梅病到面青，又屙又嘔，腳軟起唔到身，我哋一直喺後台扶住佢，當時搞手張耀榮都話可以唔唱，但佢唔想人哋買咗飛要走，撐住要唱。一出場佢好似條龍咁好精神，但係一落番台就差啲暈低要抬佢走。佢教我哋，就算喺台下係一條蟲，但喺台上一定係條龍。」</p><p>2)陳淑芬草頭貴人</p><p>又一個草頭人！陳淑芬算是草蜢重要的背後女人，是他們第一任經理人，草蜢笑言當她是財神爺。<br>蔡一智說：「佢係我哋貴人，95年第一次演唱會係佢邀請我哋做，當時做咗10年都未有人夠膽搵我哋。呢個演唱會係草蜢嘅轉捩點，令我哋事業跨進一大步，而且嗰陣唔係好多人可以打入內地市場，但十幾年前已經幫我哋做內地巡迴，走咗20幾個省，做足兩、三個月。<br>「佢係女強人，有次我哋去台灣做騷，嗰個主辦單位仲未搞掂啲嘢，陳太堅持要佢搞掂晒，我哋先上台。不過嗰陣佢冇講乜嘢事，淨係叫我哋化好妝，收到佢電話先上台，佢幫我哋爭取、堅持到最後一刻。佢幫我哋排除好多困難，唔會令藝人擔心，可以專心表演。」</p><p>3)陳百強儍氣偶像</p><p>陳百強是草蜢中學時的超級偶像，三子很留意其動向，又買他的唱片，趁乘船空檔背歌詞，又會模仿偶像的衣着，例如阿智會學他拿着網球袋上學，蔡一傑就拿着滾軸溜冰鞋上街。<br>蔡一傑說：「入咗行之後，有次跟住阿梅做《星光熠熠耀保良》，喺房見到佢超級興奮，當時識鬼講嘢咩，梗係即刻影合照啦，後尾仲做埋朋友。佢經常表演完就問我哋：『點呀？我型唔型呀？』佢好鍾意跳完幾個舞步、擺個甫士唔郁，擰個頭望住我哋笑，佢好可愛又好儍氣。同埋佢好錫後輩，我哋第一次歌迷聚會搵佢做嘉賓，估唔到佢冇嫌個場地細，冇嫌我哋唔紅，一口應承，仲拎住束花出場送畀我哋，永世難忘佢咁幫忙。」<br>蔡一智說：「我哋遇到困難，包括感情事，都會同佢傾訴，佢會同我哋分憂。」</p><p>4)張智霖心理醫生</p><p>92年草蜢因拍無綫劇集《冲天小子》結識張智霖，大家志趣相投，加上他性格開朗，令本來內向的蔡一智告別憂鬱。<br>蔡一智說：「佢話我哋成日睇嘢睇得好嚴重，覺得我哋太認真，佢經常話面對乜嘢都要輕鬆啲，慢慢被佢感染咗。我哋第一套劇《冲天小子》同佢一齊拍，大家同甘共苦，經歷過好多。當年我媽媽離世，嗰日我哋啱啱收工，個心又急又亂，佢車我去醫院，仲冒險衝咗好多盞紅燈。」<br>蘇志威說：「我哋相處好舒服，感情好好。佢個人好冇所謂，又好開朗，每次有佢喺度，就會特別開心。」</p><p>5)周潤發奪第一次</p><p>對一個剛入娛樂圈的人，見到巨星自然特別興奮，草蜢從周潤發手上領取首個樂壇頒獎禮的新人獎項。事隔多年，即使草蜢多次冧莊奪得組合獎，那個第一次仍然難忘。<br>蔡一傑說：「我哋拎第一個新人獎，就係由佢手上拎到，發哥出場，全場觀眾熱情澎湃。喺佢手上接個獎，會有更強烈嘅使命感，覺得做嘢嘅時候要更畀心機。」</p><p>6)林氏家族幕後軍師</p><p>（林珊珊、林海峰及林曉峰）<br>林珊珊是草蜢的第二任經理人，入行時珊珊做DJ，四人由工作開始建立友誼；林海峰則是求學時代與蔡一傑在的士高結識。入行後，阿智更曾與Jan合資開設計公司。<br>蔡一智說：「我哋有乜嘢大型表演，林氏家族包括佢哋爹哋媽咪都嚟捧場支持。珊珊係我嘅精神支柱，傑仔永遠拉住佢講心事，我又會捉佢入房商量好多嘢，慢慢建立感情。我哋睇住佢啲女大，家過時過節，就算珊珊唔在場，我哋都會同佢啲女一齊去玩。<br>「林海峰就係我哋嘅幕後軍師，如果有大project搞都會問佢意見，之前『We』同埋『Forever』演唱會，佢幫我哋度講啲乜嘢；林曉峰通常就幫我哋嘅活動做司儀，夾埋佢哋嘅老婆仔女，我哋個family好似溝埋林氏家族，好大班人。」</p><p>7)張衞健首位伯樂</p><p>草蜢獲阿梅賞識前，原來已被張衞健（Dicky）睇中，邀請他們伴舞。<br>蔡一傑說：「其實第一個欣賞草蜢嘅人唔係阿梅，係Dicky。佢見到我哋嗰屆有隊少年組合，而且當年又興日本風，所以搵我哋幫佢伴舞，第一次係同佢喺伊館做港台騷，仲夾埋Dicky一齊着『蛤乸衣』。」</p><p>8)倫永亮創作導師</p><p>草蜢以日本歌配廣東詞，改歌名為《一起衝》參加新秀，其後蔡一智被倫永亮帶領加入創作行列，令他信心大增。蔡一智說：「倫永亮係我入行後最欣賞嘅音樂人，大概86至87年，佢鼓勵我作曲，仲同我講：『就算冇學過正統樂理都可以創作。』之後我哼一首歌，得純melody，去佢屋企畀佢聽，佢幫我伴奏，做咗一隻demo出嚟，佢聽完首歌話notbad，畀咗好大信心我。」</p><p>9)劉培基社交達人</p><p>草蜢因阿梅與劉培基（右圖）是多年合作夥伴，與他相識至今20多年，三子接受訪問時，還帶了劉培基設計的歌衫（左圖）到場。<br>蘇志威說：「喺草蜢成長路上，佢影響好多，平時我哋搞party，通常一班熟朋友會坐埋一齊玩，但係劉培基唔會咁樣，佢會編排座位，佢話坐你哋隔籬嘅人一定唔會係你哋朋友，一定係我嘅朋友，佢想我哋接觸多啲唔同層面嘅人，眼界自然闊好多。佢幫我哋設計好多衫，睇番以前嘅歌衫，到家仍然覺得咁靚咁sharp。最重要係佢嘅做人態度，佢講過如果自己有能力，盡量自己做番所有嘢，唔好欠人哋人情。」</p><p>10)鍾鎮濤有禮前輩</p><p>草蜢拜師阿梅前，三子獲鍾鎮濤（B哥哥）賞識邀請伴舞。到今天，B哥哥仍是他們尊敬的前輩之一。蔡一傑說：「新秀之後，有個公開活動見到B哥哥，佢話我哋三個好得意，係幾有衝勁嘅年輕人，仲搵我哋幫佢伴舞。佢好有風度，又有禮貌，出活動前，會帶我哋去佐敦恒豐中心IceFire買衫，仲幫我哋揀埋。」</p></body></html>