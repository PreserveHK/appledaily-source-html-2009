<html><header><meta charset="utf-8"><title>隔牆有耳：廉記萬四蚊請木工 - 李八方</title></header><body><h1>隔牆有耳：廉記萬四蚊請木工 - 李八方</h1><p>各部門不論大小，都響應煲呔呼籲創造就業機會，廉政公署都唔例外，最近登報請助理廉政主任（技術員），月薪約14,000蚊。<br>呢個職位有非一般嘅入職要求，除咗具備一般中、英文學歷，仲要識畫圖則，又要曉得手造特製傢俬、製造木工製品、操作木工機器同安裝木器，連五金製品都要有深入認識，仲要喺戶外同高空工作。八方以為廉政主任只係負責調查貪污案件，何解要落手落腳做埋木匠？<br>知情人士話，呢個職位確係要做木匠，因為廉署行動有時需特製嘅器材裝置，基於機密原因不能假手外判，而且廉署總部入面亦有啲木工維修要做，好似盤問房張特製三角枱咁，廉署入面唔少機密嘢，如果搵外人做都要派同事實，所以一向都有請其實係做木工嘅助理廉政主任。</p></body></html>