<html><header><meta charset="utf-8"><title>潮流文化2：09‧90永遠懷念興發街嗰間Esprit（2）</title></header><body><h1>潮流文化2：09‧90<br>永遠懷念興發街嗰間Esprit（2）</h1><p>近期熱話阿嬌從淫照事件中企番起身，用身體表態「beTOUGH」，會唔會谷底反彈無人敢包，但就重提大家遺忘已久九十年代紅極一時的TOUGHJeans。講番九十年代，當時經濟蓬勃潮牌百花齊放，唔似家陣分門別類收歸幾大時裝龍頭旗下，如果可以09變90，你話幾好呢？今日集體回憶九十年代嘅紅牌，當中有些仍然生存，有些已不知所終。先旨聲明，排名不分先後，不計時裝巨擘只數親民派，當中有幾多曾是你的囊中物？<br><br>記者：陳諾堯<br>攝影：伍慶泉、楊錦文<br>Model：Gisela@Jamcast</p><p>Swatch難忘你與西太后</p><p>第一隻Swatch於1983年誕生，係一隻以塑膠製造而成的高品質瑞士腕表。回顧25年，從第一隻「Original」腕表開始，Swatch不斷利用驚喜感染支持者，到家仍屹立不倒，越出越多唔同款式，唔淨止係膠錶，就連鋼錶都有。講到九十年代，最有回憶就係1993年Swatch同VivienneWestwood合作推出嘅限量版，一同Swatch粉絲講起都會記得佢。另外就係Swatch超大掛牆錶，記得佢仲高過個人，可謂一個突破。</p><p>Juno（歌手）</p><p>「我一向都鍾意錶，中學時代以前屋企都有隻超大掛牆錶，係一個好好嘅Memory。」</p><p>TOUGH無阿嬌有紅十字</p><p>TOUGHJeansmith是Bauhaus首個自家品牌，創立於1994年，當時一出已經有好多人開始揹TOUGH袋。TOUGHJeansmith以軍事概念起家，紅色十字架LogoAccessories系列是九十年代大熱，不論係背囊、手袋或銀包，白底紅十字架都係型人Icon，亦係學生們指定書包品牌之一。到咗今時今日經典的十字架圖案仍然長青，而色調亦由當年搶眼的白底紅字，轉為近年較沉實嘅顏色如黑、深灰等，較貼近時下衣着潮流。</p><p>Lolita（BauhausBuyingAssistant）</p><p>「講到九十年代，諗起都開心。當時我係中學生，第一次感受到潮流文化影響之大，因為讀男女校關係，班上幾乎所有男同學都有個TOUGHJeansmith的經典紅十字Logo書包，有啲同學仲會刻意將有Logo嗰一面放喺當眼處！較低調嘅就會用同一個Collection嘅銀包。」</p><p>Lineabold學生哥虛榮袋</p><p>Lineabold誕生於八十年代，原創人PieroGuidi以鋼和皮革，配合特製的布料作為Bold袋的主要材料，並在袋上加上一塊獨特鋼牌，可刻上名字同地址。Bold袋當年在學生群中幾乎與「有錢仔」劃上等號，當時巨星如MichaelJackson和Madonna等都係Fans。而Bauhaus於去年搞咗個Re-Launch，與生產Bold袋的意大利品牌PieroGuidi攜手復刻推出Lineabold中三款經典設計，讓大家回味一番。</p><p>Lolita（BauhausBuyingAssistant）</p><p>「男仔用紅十字TOUGH，女仔就幾乎係清一色揹Bold袋返學，大家仲會互相研究鐵牌上所刻的個人Message，係當時嘅熱門Topic。所以今次Bold袋回歸，我都特登買番當年未有嘅『腰bold』，因為時至今日『腰bold』仲好適合唔同風格嘅Mix&amp;Match！」</p><p>K-Swiss曾是劉華舊歡</p><p>九十年代當各個運動牌子的形象都主攻波鞋功能時，K-Swiss則以CollegeLook為主旨走向PremiumSports的形象，令品牌更有Fashion味道，更成為平日CasualWear。當時流行的鞋身顏色多以簡單的黑白色為主，鞋身亦較輕，價錢最平價起點是六百幾蚊，比其他運動牌子貴約二百餘元，銷售點亦非普通運動舖而是皮鞋店或連卡佛等，所以有不少Artists如劉德華、張學友等捧場客。</p><p>Bebop-bit（ThinkSillyWebMagazine總編輯）</p><p>「記得中三時上PE堂要着白飯魚，我覺得唔夠靚又要型，就走去買咗對全白色K-Swiss着，點知俾阿Sir罰。九十年代K-Swiss都好Hit，仲記得周圍都有翻版，有啲四間有啲六間，有時都覺得幾混淆，唔知到底真定假。」</p><p>（a）Bauhaus（28916811）<br>（b）Dr.Martens（28901313）<br>（c）InWatch（23889963）<br>（d）K-Swiss（23323603）<br>（e）LeSportsac（29736861）</p></body></html>