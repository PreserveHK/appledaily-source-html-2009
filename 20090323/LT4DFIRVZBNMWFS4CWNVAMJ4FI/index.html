<html><header><meta charset="utf-8"><title>3m防潛BubbleBubble</title></header><body><h1>3m防潛BubbleBubble</h1><p>打開天窗說亮話，富士DC筆者一直力撐！相片鮮艷似Film機，大機、細機製作有Heart，呢啲咪傳統老牌嘅Stand囉；新返FinePixZ33WP，3m防潛唔怕「有隻雀仔跌落水」！機身鮮艷圓鼓，似波波番梘泡！當一般「水機」喺度懶Pro，又修螺絲、又粗膠邊，老牌卻以可愛教主重生；一樣係3m，你要卡片定石頭喇？<br><br>記者：許福合<br>攝影：楊錦文
</p><p>密封Slim機身</p><p>去得玩水自然無人會拎部大機，又重又累贅，計我話梗係揀部輕便型防水數碼水機最適合！不過以往防水相機都係臃腫難看。富士這部Z33WP全無這個毛病，4色機身，粉紅、寶藍、青綠及黑色，造型趣怪可愛，差啲睇唔出係防水機！加上機身嬌小，女仔手完全一手掌握，毋須用防水殼已經可以在3米水深內影相，由於防水設計，機背按鍵亦用上塑膠質料，按鍵之間並無空隙，去沙灘玩亦唔怕入沙。
</p><p>智能場景</p><p>Z33WP相片解像度為1,000萬像素，有3倍光學變焦，感光度範圍ISO64-1600，規格唔算頂級，不過仍有防震系統（PictureStabilisation），對主要戶外使用嘅Z33WP亦算可接受。<br>另外智能場景識別SRAUTO，喺人有我有嘅情況下當然係唔會缺少，可依據情況從人像、風景、夜景、微距等場景之間自動轉換，另外亦預備咗多種自選場景，包括水中、運動等模式，大大簡化拍攝步驟。臉部偵測當然兼具，而且加入自拍功能，唔再怕自拍影相OutFocus。拍片方面，最高可以640×480每秒30張AVI影片，而且可以一直拍到爆卡，充當水底攝錄機亦無不可。
</p><p>Profile</p><p>感光元件：1,000萬像素CCD<br>光學變焦：3倍<br>屏幕：2.7"LCD<br>感光度：ISO64-1600<br>記憶卡：SD/SDHC<br>電源：鋰電池<br>體積：92×60×20.6mm<br>重量：110g<br>查詢：富士（24088663）</p><p>同場加映<br>Z30Edit相勁玩Blog</p><p>Z30與Z33WP外形非常近似，同樣流線兼趣怪可愛，大小亦差不多，最明顯分別係使用機蓋設計，推開機蓋同時亦可當作相機開關，顏色種類亦有不同，提供粉紅、橙、紫、白和黑五種，其中最搶眼係橙色，帶有黃金反光色澤，戶外使用真係閃閃發光！<br>講功能，Z30除咗唔識潛水，基本與Z33WP大同小異；但Z就加入Blog模式，有12種相片編輯風格，為相片加上藝術效果，如插圖、油畫、局部放大、調整大小等等，方便用家放上Blog與朋友分享。</p><p>Profile：1,000萬像素CCD、3倍光學變焦、2.7"LCD、SD/SDHC、90.5×59×25.7mm、116.5g</p></body></html>