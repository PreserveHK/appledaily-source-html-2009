<html><header><meta charset="utf-8"><title>鄭大班職業先修 - 左丁山</title></header><body><h1>鄭大班職業先修 - 左丁山</h1><p>滙豐鄭大班十幾日來為了滙控宣佈業績，供股及參加北京政協會議，忙得透不過氣來，但佢好重視與中學生交流，點都要抽出兩小時時間，喺三月十七日下午三至五點，出席滙豐嘅「滙豐理財學堂」，講吓求學經驗與理財秘笈，有幸出席嘅二百名中學生要記住至得。鄭大班講理財，苦勸學生注意三點，（一）有一百蚊零用錢，只用六十，其餘錢收埋做積蓄；（二）將來有積蓄就優先買樓自住，唔好買股票住，供樓要緊；（三）千祈咪碌爆卡，唔好用信用卡借錢。鄭大班自己嘅信用卡簽賬到期必會清付，銀行賺唔到利息！咁講法，唔怪得有記者話鄭大班倒滙豐米，若人人如是，滙豐以及其他銀行賺少好多錢噃。<br>不過要記住，鄭大班之說話對象係中學生，學生當然唔好先使未來錢，亦唔好下下伸大手板向爸媽攞錢，佢回答一位學生問題時就講到：「你哋想父母安慰，退休快樂，好簡單啫，就係做乖仔乖女，讀書成績好，與父母共患難，咁就足以令父母好快樂，捱也捱得開心！」</p><p>鄭大班可能係夫子自道，佢自己話小學讀書成績平凡到極，小學會考之後獲派位，到職業先修學校讀書，故此佢好早就識得金工、木工、繪圖、打字等職業技能。後來學校改制變成九龍工業中學，佢哋因為改制得益，變成正規（文法中學）中學生，可以考會考，但對於數、理、化、生、歷史等科目，要從新嚟過，讀得好辛苦，佢哋班人在一九六五年讀完中五，本應算係九龍工業中學第一屆畢業生，但鄭海泉成為鄭大班之後，收到九工嘅創校四十五周年特刊，揭開一睇，原來九工嘅官方紀錄係以一九六六年為第一屆中學畢業，間接唔承認鄭海泉嗰班係學校正式畢業生。鄭大班喺三月十七日自動爆出來，語帶感慨，遺憾之情溢於言表，在座者甚為感動。今時今日，邊個家長（講老實話呀）肯自願送子女入職業學校/工業學校㗎，咁多年來，呢類學校備受歧視，但想唔到教育界竟然有人歧視番自己嘅學生。鄭大班讀書，從職業學校至工業中學，至私立英中至考入中大，路途艱苦，卒修成正果，今天學生應以鄭大班為讀書學習對象。</p></body></html>