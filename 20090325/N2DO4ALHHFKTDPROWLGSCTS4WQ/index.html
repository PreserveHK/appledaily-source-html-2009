<html><header><meta charset="utf-8"><title>股路縱橫：車市振興有計興達大落後要追 - 郭兆誠</title></header><body><h1>股路縱橫：車市振興有計興達大落後要追 - 郭兆誠</h1><p>港股急升之勢，一發難收，噚日又再大升462點，高收13910，逼近初步上升目標14000點大關，成交更大增到630多億元，氣勢如虹，整固後有力再上。<br>中資股升後表現反覆，但內房股勁勢依然，瑞安房地產（272）高收2.40元，再升7.1%。中渝置地（1224）臨近宣佈業績（本周五），盤數肯定唔好，所以股價在高位有爭持，但收1.79元，仍升3仙，宣佈前後若「坐一坐」，應係吸納最佳機會，中線有機會升一兩個開。<br>中央已下達文件，要將重慶「點石成金」，中央要「保八」，重慶領導層更有信心，今年全市GDP可達到增長12%的目標，經濟起飛，樓市轉活，中渝自必然大大受惠。<br>汽車股急升後，在高位仍不斷見有大盤扯吸，早段回一回，午後又再升過。中央振興汽車行業，今年新車銷量目標1000萬輛，勢成為全球汽車大國。新車銷量要再創高峯，汽車股有如打了一支強心針，華晨（1114）、吉利（175）、長城（2333）和東風（489）等，升完可以再升。</p><p>原料價格大跌有利</p><p>汽車業轉醒，行業相關公司必「有着數」，專造汽車玻璃的信義玻璃（868），以及產銷子午輪胎鋼絲簾線的興達國際（1899）亦齊齊發力，信義調整完再上，收3.23元，升4.2%，興達大牛皮幾個月，噚日先發力，高收0.99元，升10%。<br>興達係行業龍頭，市佔率有40%，內地頭10大汽車廠，都係佢嘅客戶，今年車市好轉，而原料價格又大幅回落，對興達好有利，股價在0.80元至1元間橫行咗5個月，未升過，大落後，今次發力，一破位而上，短期目標係1.20元，呢個係去年7月及9月的底部，會有阻力，整固後再上，可見1.60元。<br>興達去年上半年盤數好靚，獲利2.38億元人民幣，大升4.7倍，不計公平值變動，實際盈利2.2億元人民幣，仍升95%。去年下半年經濟進入寒冬，汽車銷售放緩，保守估計全年盈利4億元人民幣，每股盈利25分人民幣（約28港仙），PE6倍計，股價已可見1.68元。<br>興達06年底上市，招股價3.08元，上市後高價5.25元，每股資產淨值2.18元，股價大大偏低。<br>郭兆誠</p></body></html>