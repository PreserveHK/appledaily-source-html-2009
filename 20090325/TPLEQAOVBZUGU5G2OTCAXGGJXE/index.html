<html><header><meta charset="utf-8"><title>轆Book：外內拉闊Q5</title></header><body><h1>轆Book：外內拉闊Q5</h1><p>全新Q5，外觀睇落十足Q7嘅縮水版，不過「縮水」卻又竟然以「闊」搶鏡。抬頭見超巨型天幕外嘅天空，零舍廣闊，打開天幕，更加係海闊天空。睇內櫳，保持驚人闊落，要瞓要碌要搬屋，都掂！加埋「俊臉」一張，仲有內在美周身高科技，絕對誘人！<br><br>記者：梁美甜<br>攝影：陳陶鈞<br>模特兒：PhoebeDreamy（StageModels）</p><p>當初豪華SUV車型Q7一出市場，反應超強，但Q7體形龐大，香港單身貴族同小家庭基本用唔着，於是，一部集科技、越野性能以及動感外形嘅全新車型Q5應運而生。
</p><p>一眼傾情</p><p>單睇外觀，Q5比Q7大縮水，不過車身線條一樣立體富動感，又有豪華Feel，車身搭配2.0公升引擎屬中型SUV，底盤亦源自家族A4、A5以及集團旗下的福士Passat，要數呢位家族新成員最吸引人之處，絕對係車頭大燈。Audi近來甚鍾意玩燈，Lighting玩到出神入化，全新一代車系全都配置LED日間照明燈，R8、TT、A4、A6、Q7等車系，無不配有一對兩排LED燈，猶如一雙迷人電眼，迷死人唔使本。Q5仲過份，LED日間照明燈係由幾粒大大盞LED燈組成，單係對燈已經好夠照，殊不知設計師仲要將兩盞細燈燈蓋加個Q5嘜頭，夠晒Details得來又夠特色，係，真係會一「眼」傾情。</p><p>試而傾心
</p><p>甫入內櫳，未深入了解嘅或者會講：「唓！咪又係天窗皮椅，高解像彩色顯示屏連MMI多媒體資訊系統、PaddleShift軚環轉檔系統等，Audi旗下車不嬲都有啦！」係，部部車都係一副偈四個轆幾扇門㗎啦！單看表面就會錯過呢部四驅車嘅超好玩本色：咪就係Audi看家本領quattro四驅功能囉！仲要係2.0公升TFSI引擎，搭配新一代七前速STronic雙離合器波箱，馬力輸出211匹，香港仲會引入3.2公升高級版型號，配V6FSI引擎，馬力輸出更達271匹，再配合AVS活門提升系統同燃油直噴技術，大大減低耗油量之餘更能發揮出強悍動力同扭力，也大大提升新車操控性。<br>車迷可有同感，Audi車總係試過之後至能體會到佢魅力過人。舊年年中我已經於西班牙實地試過Q5，穿梭蜿蜒曲折兼崎嶇不平山路最能體驗Q5越野及quattro嘅能耐，加上內裝十足房車格局，坐得舒服，好似高身A4Avant咁。坦白講，當日真係掟住入彎上山，速度高都可以有穩定循迹性，七速雙Clutch波箱轉波快而順，動力流失少而效率奇高。風景靚而車廂隔音足，連引擎聲都隔到，青翠綠野迷人景致同時掠過眼前，爽到不得了，所謂駕駛享受就係咁！
</p><p>AudiQ52.0TFSIquattro規格</p><p>引擎：1,984cc直四渦輪鼓風增壓<br>馬力：211bhp/4,300-6,000rpm<br>扭力：350Nm/1,500-4,200rpm<br>傳動：七前速Stronic雙離合器波箱，quattro恒時四驅系統<br>尺碼：4,629×1,880×1,653mm<br>軸距：2,807mm<br>車重：1,740kg<br>售價：$484,000起<br>查詢：合迪汽車（25281862）</p></body></html>