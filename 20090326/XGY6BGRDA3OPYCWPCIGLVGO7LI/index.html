<html><header><meta charset="utf-8"><title>土炮PMP硬撼iPod！$520篤3"芒</title></header><body><h1>土炮PMP硬撼iPod！$520篤3"芒</h1><p>為iPod一字！唔通你真係甘願用4GB手指聽歌？飲香港腦場奶水大嘅SPEED話畀你知五、六百蚊貨仔唔係你想得咁簡單，播RMVB大勢必玩！$520玩8GB內存仲要插microSD，論內涵真係贏成條街，不過低處未算低嘅，係呢個價位罕見玩上3"TouchScreen，當國產、台灣仔仲要機側搵掣㩒、㩒、㩒之時，真係要講句土炮萬歲！<br><br>記者：許福合<br>攝影：梁細權</p><p>輕薄型格</p><p>有啲PMP擁有個大芒，不過大到成部Notebook咁款，搭車等人時想拎出嚟睇都好唔方便，所以PMP大小最緊要適中！SPEED呢部RV1有個3吋輕觸式屏幕，大小就同張八達通差唔多，唔算太大部，個芒又唔會細到睇唔到，而且機身厚度亦只有12mm、重65g，放落褲袋都唔多覺，型格外形相當討好，不過要留意機背用上全鏡面設計，放上枱面就小心會刮花。</p><p>①3吋輕觸式屏幕，可用手指直接點選。</p><p>②跟機附有嘅立體聲耳筒。</p><p>③FM收音機功能更係iPhone都無。</p><p>④音樂播放介面會有動畫顯示。</p><p>⑤欣賞相片時，可自選相片方向。</p><p>⑥大小同張八達通差唔多。</p><p>⑦鏡面機背，要小心刮花。</p><p>⑧厚度只有12mm，放入牛仔褲都無問題。</p><p>好iPhone介面</p><p>RV1特別之處，除使用輕觸式屏幕外，仲會使用類似iPhone介面，首頁會有8個圖示，分別負責提供不同功能，例如常聽歌就可用手指篤「音樂」圖示，就可開始揀歌。若果話想有新意啲，仲有另一款摩天輪式介面，要用手指向上或下拉去轉動。用過兩個介面後，最後都係揀番iPhone介面，比較好用順手。<br>容量方面，機身就已經有8GB，另外亦可插張最大16GBmicroSD記憶卡，聽歌睇片都應夠用。</p><p>直播RMVB</p><p>唔少人要錄影電視節目出街睇，都會選擇以RMVB格式作錄影，貪佢檔案夠細之餘，畫質同音質都好有水準，而RV1強項就係直接支援播放RMVB格式影音檔，不用勞煩用家自行轉檔，錄完即可下載到RV1拎出街睇，用落慳番唔少時間。<br>除RMVB外，仲支援播放MPEG4及FLV檔，播片時畫面會自動轉換成橫向，而且介面仲跟到十足十，與iPhone九成相似。作為PMP，聽歌、睇相都係基本功能，自然唔會缺少，另外更可放入TXT文字檔，當作電子書閱讀，最啱愛睇書用家。</p><p>Profile</p><p>容量：8GB<br>記憶卡：MicroSD<br>視頻格式：RM/RMVB/AVI（MPEG4）/FLV<br>音頻格式：MP3/WMA/OGG/FLAC/WAV<br>屏幕：3吋16萬色TFT<br>其他功能：FM收音機、錄音、電子書<br>電源：內置鋰電池<br>體積：84×52×12mm<br>重量：65g<br>查詢：SPEED（29581113）</p></body></html>