<html><header><meta charset="utf-8"><title>轆Book：Z4sDrive35iARoadsterZ4首度硬篷20秒開竅</title></header><body><h1>轆Book：Z4sDrive35iARoadster<br>Z4首度硬篷20秒開竅</h1><p>車如人生，睇住Z4嬌嬌滴滴，呢幾年風頭俾Man爆嘅M3同M5蓋過，就如才華小女子般安份守己，懶得同班大男人爭風呷醋，到今日09大翻身，Z4車頭誇張地加長加闊，頭燈鬼面罩更惡更霸氣，加埋首配20秒硬頂開篷，簡直就如白燕開竅變身DoDo姐，強勢出山！<br><br>記者：徐影龍<br>攝影：周旭文<br>Model：Wing@PureModels
</p><p>尾箱藏篷靈活實用</p><p>09新版Z4（E89）實在有太多驚喜，由車內到車外全部大變身，進化程度根本可當未來版Z5咁睇。未講車頭加大同性能提升前，先睇車系首度加入嘅硬頂開篷機關，由於採用硬頂設計，關篷時跟車身合為一體，線條完美亮麗，無咗舊款黑色軟篷時嘅突兀感，令到新版Z4真係可以閒日揸返工，假日揸出街威，將單門Coupe精髓發揮得淋漓盡致。<br>實際表現，官方話20秒收合篷頂，我即場Count過，十零秒已可開車走人，算係硬篷中數一數二嘅迅速。寶馬出品，開關順暢已屬指定動作，更有驚喜係開篷後嘅尾箱實用性，有本事超過六成空間畀你擺嘢，仲唔會閘住尾箱攞唔到嘢，唔似我之前揸過幾日嗰部咁，尾箱收埋個篷後空間勁縮水，仲要得番條罅，伸手不入，衰在我又鍾意開住篷遊車河，搞到每次影相攞架生都不厭其煩閂番個篷，最高紀錄一日12次，真係俾個尾箱激到扎扎跳。</p><p>頂級版配TwinTurbo</p><p>讚完個硬篷，新版Z4外形又係另一令我心動元素，近乎一半嘅車頭車身誇張比例，加上車頭增闊，對稱式鬼面罩同頭燈越拉越長，成架Z4由過往嬌小沉穩，變得霸氣洋溢，正正係人未到車頭氣勢已先聲奪人，配合埋貼地車身、腰線偏低、輪廓起角有肌肉感等變化，整架Z4由內斂型變成力量型。性能方面，09Z4共分三個Grade，頭兩個版本為2.5L同3.0L嘅直六引擎，而到港呢架為最高級版本35i，汽缸容量為3,000cc，不過令人着迷之處，係配上TwinTurbo引擎，馬力達到306匹，比最平版本足足多100匹。車前特大鬼面罩同三段式超闊氣壩唔再得個睇字，大大啖吸風提供渦輪增壓所需生風。頂級版波箱更由六前速跳升至七前速，再加辣跑界大熱嘅雙離合器，究竟轉波有幾快、馬力有幾大？希望未來能快點為大家作一個實試報道。</p><p>規格</p><p>引擎：2,979cc直六TwinTurbo<br>馬力：306hp/5,800rpm<br>扭力：400Nm/1,300-1,500rpm<br>傳動：七前速自動波配DoubleClutch<br>售價：$668,000<br>查詢：BMWHK（27145271）</p></body></html>