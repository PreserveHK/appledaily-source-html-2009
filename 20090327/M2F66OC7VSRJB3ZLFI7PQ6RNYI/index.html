<html><header><meta charset="utf-8"><title>中環在線：記者查數吉汽主席發窮惡 - 李華華</title></header><body><h1>中環在線：記者查數吉汽主席發窮惡 - 李華華</h1><p>民企資金來源，從來都係民企老細最敏感同埋神秘嘅一環，尤其金融海嘯爆發後，佢哋更忌諱記者提及呢類問題，雙方隨時擦槍走火。話說吉利汽車（175）大股東吉利集團請內地記者睇廠，對於吉利逆市大舉擴張，錢從何來，自然成為一眾記者關注點。有記者提出，希望吉利可以公開融資渠道同資本運作方式，主席李書福初時以「吉利目前很艱難，需要打基礎、練內功」推搪，大家自然唔收貨。<br>一輪對答後，某記者終於忍唔住，叫佢多談事實，少講觀點，李總當堂扯火，一輪嘴話：「媒體不是法院、不是檢察院，也不是公安局，媒體沒有權力調查我們，我為甚麼要跟你講清楚。如果你們是公安局，你們今天就不要坐在這個地方，我今天請你們到這裏來，不是要把財務報表對你們公開！」現場即時鴉雀無聲，尷尬無比。<br>結局係點？當然係李總道歉啦，仲交代埋吉利負債逾百億人民幣。如果李書福上述言論係真嘅，你話佢邊仲有錢去買福特汽車旗下嘅富豪車廠呢？</p></body></html>