<html><header><meta charset="utf-8"><title>馬榮成夫妻黑面10年</title></header><body><h1>馬榮成夫妻黑面10年</h1><p>漫畫家馬榮成早前接受鄭丹瑞主持的now節目《HomeSweetHome》訪問，大談和老婆及仔女相處之道。馬榮成和太太結婚10年，他坦認和太太經常吵架，不過大多為芝麻小事，他說：「我份人好心急唔鍾意等，一等我就要黑面，我黑面太太又嬲，但係之後好快冇事，我好感激太太咁容忍我，好多謝佢。」</p><p>女兒拒承衣鉢</p><p>工作忙碌的馬榮成會堅持每年騰空一星期，陪太太和仔女旅行，他說：「我記得我個仔6歲時同佢去日本旅行浸溫泉，我哋一齊唔着衫，囝囝幫我擦背，我同佢洗頭，感覺好親密，當時我先發覺囝囝出世咁耐我都冇同佢咁親密。」至於對仔女有何寄望？馬榮成表示女兒說明不會畫《風雲》和不會幫爸爸，所以馬榮成相信女兒不會繼承衣鉢。<br>撰文：葉雪</p></body></html>