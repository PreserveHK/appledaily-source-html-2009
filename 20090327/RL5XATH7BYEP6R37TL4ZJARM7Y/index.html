<html><header><meta charset="utf-8"><title>NetPC溝Skype好聽話！</title></header><body><h1>NetPC溝Skype好聽話！</h1><p>數08熱賣電腦產品，Netbook必屬其一！食住價廉物美大原則，今年Netbook開始玩新變種，就係NetPC！日前BenQ舉行新產品發佈，當中主打就係一體化nScreen，佢係集屏幕、電腦嘅混合體，再加埋個VoIP電話，配合《Skype》就可作視像通話；入門價最低$3,699，仲送埋個外置DVD燒碟機（$399），電腦幾時唔使畀錢買呢吓？<br><br>記者：許福合<br>攝影：周旭文</p><p>i91-K01$3,999<br>（18.5"/160GB硬碟/WinXP/送外置燒碟機）<br>i91-K03$3,699<br>（18.5"/250GB硬碟/LinuxLite/送外置燒碟機）<br>i221售價未定（21.5"）</p><p>獨立電話聽筒</p><p>nScreen外形同普通LCD無分別，水晶機面配白色腳架，機身極纖薄，完全睇唔出係一部整合電腦功能嘅NetPC；使用時只需駁上電源，USB駁好鍵盤、滑鼠就用得，非常方便。<br>屏幕大小有18.5"及21.5"兩款（都係16:9），當中21.5"嘅i221更係支援1080i高清畫質。nScreen另一個整合賣點，係機側掛了一部電話，配合《Skype》，只要拎起、撥號就打出，完成後掛上聽筒就收線，用法超簡單；若再配合屏幕頂130萬像素鏡頭使用，更可以玩埋視像通話。</p><p>AMDYukon平台</p><p>現時Netbook幾乎全用Atom，但全新nScreen就搵來AMDYukon嘅Sempron210U處理器，優點係更慳電，同時在3D畫質表現上亦更佳；實試時用嚟播高清片，除啟動軟件時有少許停頓外，直播後完全未見有窒機情況；配合埋SRS音效輸出，一般DIY機都未必有如此高規格享受。<br>至於其他如上網（802.11b/g）、電郵或文書處理，基本可輕鬆應付；如用家將來想加RAM或硬碟升級，只需打開機身背蓋，連換硬碟都只需拆一粒螺絲，相當簡單容易。</p><p>Profile<br>BenQnScreen</p><p>型號：i91/i221<br>屏幕：18.5"/21.5"<br>處理器：AMDSempron210U（1.5GHz）<br>記憶體：1GBDDR2<br>顯示：ATIRadeonX1200<br>硬碟：160GB/250GB<br>操作系統：WindowsXP/LinuxLite<br>查詢：BenQ（23306188）</p></body></html>