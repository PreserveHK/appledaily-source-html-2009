<html><header><meta charset="utf-8"><title>瞬間救地球　郊外播種倒垃圾</title></header><body><h1>瞬間救地球　郊外播種倒垃圾</h1><p>想益智啲？放工唔一定要睇「大冬瓜Who拿啦」，仲可以足不出戶安坐家中上PSNDownload益智遊戲。呢期有兩隻新Game，一隻係考智慧嘅「後樓梯版」俄羅斯方塊——《垃圾桶》；另一隻係吹呀吹讓這風吹起一串花瓣，浪漫到爆嘅《花》，操作簡單夠膽講句單手都玩到。我忽然覺得自己好環保，如果我打爆晒呢兩隻Game，可唔可以畀番個膠袋我？我一對手真係攞唔到四支汽水、三包薯片同兩個杯麪呀！</p><p>花世界保育路</p><p>隻Game叫《Flower》，係之前隻《flOw》製作小組嘅最新作。日本出咗一排，我無日本點數卡，惟有等香港PSN，而喺我快要遺忘嘅時候，終於有英文版下載！一望無際嘅郊野有草地、有風車、有峽谷，天氣日落日出落雨閃電都有，平時一味血肉橫飛、打爆飛機嘅我，一見到已經覺得心曠神怡。玩法勁簡單，用SIXAXIS加求其一個掣就玩到，求其一個掣就用嚟吹風，而六軸就係控制風向，不斷吹呀吹讓這風吹，吹啲花瓣周圍飛，接觸一啲殘花敗柳，令佢哋重現生機，令遍地開滿五顏六色嘅花朵，用嚟屋企隻老虎唔睇《陀槍師姐》齊齊打機最啱，原來我都係一粒多情種子。</p><p>《Flower》（英文版）<br>遊戲平台：PS3<br>玩家人數:1<br>開發商：SCEAmerica<br>售價：$79</p><p>後樓梯版俄羅斯</p><p>呢個垃圾桶好大個，電視、雪櫃、喇叭、棒球棍，甚至係成架車都吞得落，不過胃口幾大都有食滯嘅時候，遊戲就係要玩家不斷以塞入、分解及燃燒爆炸等手段，處理垃圾桶入面嘅垃圾，可以話係後樓梯版俄羅斯方塊。<br>你可以控制垃圾降落位置，用大件垃圾鋤爆底下較細件嘅垃圾；耐不耐仲有火把畀你，等你放火燒咗佢；好玩在全以物理計算，邊啲好鋤？邊啲易燒？用常識去諗就得，例如木製品會好燒啲，而膠製品就會製造黑煙，影響過關得分，如果你玩ECO（環保模式），仲要用種菌慢慢分解垃圾先至掂。<br>遊戲竟有打大佬，好似第二關大佬係一架車，而第三關就係一部LCDTV，咁新部電視都要掉？都幾匪夷所思。遊戲可選主要模式、任務模式，同向對方互倒垃圾嘅VS模式；音效支援PCM5.1，真係令你猶如置身垃圾房一樣，爭在唔臭啫！</p><p>《垃圾桶》（中英韓文版）<br>遊戲平台：PS3<br>玩家人數：1-2<br>開發商：SCE<br>售價：$112</p></body></html>