<html><header><meta charset="utf-8"><title>丁蟹父子下周一出Q馮仁昭四圍超：鄧健泓等秋官篤沉滙控 - 馮仁昭</title></header><body><h1>丁蟹父子下周一出Q<br>馮仁昭四圍超：鄧健泓等秋官篤沉滙控 - 馮仁昭</h1><p>由鄭少秋、周麗淇（Niki）、滕麗名、郭政鴻同鄧健泓主演嘅無綫新劇《桌球天王》下周一晚推出，成班演員噚日齊集尖沙嘴名將桌球城宣傳，過往秋官有新劇推出都會發揮丁蟹效應，咁啱股巿大跌，秋官噚日缺席宣傳，未知係咪暫避鋒頭，搞到監製唐基明都要玩秋官，佢仲話：「秋官喺內地拍劇，嚟唔到宣傳，希望星期一唔會有丁蟹效應，我今日衣着由頭紅到尾撐住個股巿。」</p><p>秋官橫店變神醫</p><p>丁蟹效應雖然會對股巿造成影響，不過眾演員有唔同意見，鄧健泓話：「我個人希望丁蟹效應會發生，因為謠傳滙豐（滙控）會再跌，自己都想趁低買，但對於廣大巿民嚟講就可能未必係好事，郭政鴻當年（指《大時代》）都扮演丁蟹個仔，今次佢哋兩父子出場，真係要小心啲。」<br>郭政鴻就認為效應只係咁啱啫，仲講笑話：「如果兩父子咁威力無窮就後果自負，不過我唔希望有呢個效應，想個巿升番，巿道好啲，大家開心。」Niki就警惕大家，丁蟹效應咁勁即係明燈，既然係咁就要放晒啲股票，但都唔好太迷信。<br>宣傳期間緋聞情侶滕麗名同郭政鴻被安排合作打桌球，再被擺上枱，監製唐基明講有味笑話，叫滕麗名揸住郭政鴻支Q（指球棍），在場啲人都忍唔住大笑，滕麗名無奈頭擰擰。《桌》劇會接《學警狙擊》時段推出，郭政鴻話：「謝天華叫Laughing哥，我叫魚雷；佢係社團天王，我係桌球界天王。」<br>秋官噚日缺席《桌》劇宣傳，原來佢喺橫店拍攝李亞鵬旗下製作公司及台灣民視等合資嘅新劇《神醫大道公》，劇中秋官飾演民間傳奇人物保生大帝吳本，講述佢由鄉村大夫化身神醫嘅奇妙經過。日前秋官着古裝戲服出席當地舉行嘅開鏡儀式。</p></body></html>