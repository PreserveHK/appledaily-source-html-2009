<html><header><meta charset="utf-8"><title>轆Book：我Cute......但Open</title></header><body><h1>轆Book：我Cute......但Open</h1><p>一直以來，佢賣可愛深得大家歡心，今趟一反常態話要「AlwaysOpen」，好多遐思？新一代開篷版MINI正式抵港，AlwaysOpen係口號，話你知無時無刻，開篷一樣得，仲加個AlwaysOpenTimer，計住你開篷時間。嚟，一齊用Open-mind去享受「Open」嘅快感。<br><br>記者：梁美甜<br>攝影：楊錦文<br>模特兒：Fiona（StageModels）</p><p>Open有Fun</p><p>新一代開篷MINI都係有CooperCabrio同埋CooperSCabrio，今次拍攝嘅係CooperCabrio，本來真係有少少失望。不過，MINI果真有獨特魅力，甫見到的的骰骰、個性鮮明嘅佢，真係即時好感度大增。<br>呢部新MINI開篷版，跟舊作相比驟眼睇沒大變臉，代理嘅宣傳主力，依然放喺電動軟篷上，鼓勵大家「AlwaysOpen」。我好疑惑，一樣係只需15秒開合嘅電篷，一樣係開罐頭式半開扮天窗，又搬出嚟做新賣點？大家唔使同我一齊躁，原來開篷狀態靜靜起革命，由於車前擋風及A柱經重新設計，為氣流「導航」，開篷飛馳時嘅食西北風程度大大減低，冬天一樣可以瀟灑過人。不過好可惜，拍攝當日竟然落大雨，加埋喺香港路面要行陣停陣，無計！不過咁，一眼睇到嘅有趣新搞作仲係有嘅，儀錶板明顯多咗個圓碌碌錶，原來係新加嘅AlwaysOpenTimer，走針式操作介面，用嚟計算你喺行車時嘅開篷時間，「點計？」撻車後只要打開篷頂，計時器就會自動計時，坦白講，實際用途未係好明，JustForFun！</p><p>低防滾架減盲點</p><p>除咗玩篷，呢部新一代作品都有唔少搞作，只係可愛形象不變。外觀上其實變動不大，而講到最有實效嘅新元素，要算新設計嘅防滾架，活動式，一般狀態下比舊版矮一半，令車尾視野大為提升，更靚仔之餘，也增加行車安全。睇唔見嘅改動有：車身剛性提升，車重減低，依然係1.6公升直四引擎（CoopersCabrio則有Twin-Scroll），不過經重新調校，馬力跟扭力都稍增。亦意味住新車喺動力表現同耗油量上，應該有所改良。的確，新CooperCabrio嘅魅力指數上升咗，只係近三十萬嘅車價，又好似真係……</p><p>規格</p><p>引擎：1,598cc直四<br>馬力：120hp/6,000rpm<br>扭力：160Nm/4,250rpm<br>傳動：六前速自動波，前驅<br>售價：$299,800起<br>查詢：MINIHK（31299018）</p></body></html>