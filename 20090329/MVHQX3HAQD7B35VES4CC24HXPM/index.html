<html><header><meta charset="utf-8"><title>隔牆有耳：迪士尼遊行流產 - 李八方</title></header><body><h1>隔牆有耳：迪士尼遊行流產 - 李八方</h1><p>一班迪士尼fans心急樂園盡快擴建，喺facebook發動網友噚日遊行聲援迪士尼，要求港府早日落實注資打救樂園。遊行原定噚日舉行，可能要遷就返工嘅人，陣前有變改期至下個月26號中午，喺迎樂路噴水池集合。有網友指既然今次係幫迪士尼造勢，建議踩入樂園搞大佢，不過有人擔心樂園唔畀，所以應該都係喺外面搞就算。<br>據發起呢次活動人士表示，無論係遊行或集會，都會依正手續向警方申請，大原則係唔會妨礙樂園運作同滋擾遊客，大家都係想樂園好，冇理由搞寸個party。另一考慮方案係改喺旺角行人區或者去政府總部集會，唔會影響迪士尼，又可以畀多啲人見到呢個聲援活動。</p></body></html>