<html><header><meta charset="utf-8"><title>Soler官司巨債　重拳反擊</title></header><body><h1>Soler官司巨債　重拳反擊</h1><p>水剋火。金融海嘯撲熄無數人熾熱夢想，憑《海嘯》、《失魂》唱出名堂的Soler，因為與前經理人一場合約訴訟，人氣事業遇海嘯一樣被冲散。官司敗訴，Soler需賠償500多萬，孖仔決定上訴。若上訴失敗，就要撲水。轉投新公司，要賺錢不難，但孖仔說：「我哋唔想因為錢，影響我哋一直堅持嘅方向。」心中那團火，原來從未熄滅。<br>撰文：胡比</p><p>正當Soler要獨力對抗這場海嘯時，幸好有貴人伸出援手，未等他們與前經理人「蜂鳥音樂有限公司」的合約訴訟完結便與他們簽約。加盟bma唱片公司的孖仔日前坦言：「好多謝羅生（羅傑承），入咗一間大公司，多咗人手，好多嘢都多咗backup。」</p><p>幸得老細照顧</p><p>沉寂年多，未來可能要為官司背上500多萬債項，問Soler曾否有一刻心灰意冷？大哥Julio說：「冇喎，我哋相信自己嘅藝術，保持信心，只係有一個問題，係唔會咁易放棄，我哋個心好強壯㗎，只要保持正面嘅態度，就算有幾多個欄，點都會跳得過。」說到官司，孖仔決定上訴。<br>五行欠水，對於這筆賠償，Soler未有想過要向新公司借錢，也不會因為急着要還錢而胡亂接工作，細佬Dino謂：「其實老闆都有提出過，有乜嘢幫手就出聲，不過我哋覺得自己嘅問題係要自己解決，但好感激老闆嘅心意。」Julio則說：「我哋唔想因為錢，影響我哋一直堅持嘅方向，唔會咁輕易改變，啱我哋嘅方向先會做。」<br>與前經理人合約糾紛期間，Soler曾自資推出一張國語加英文碟，落手落腳做埋宣傳，惟因官司在身，很多人怕麻煩，不敢起用兩人。適逢遇上北京奧運，內地所有宣傳都要停止，台灣變成了孖仔唯一不受影響的地方。</p><p>感激台灣主持</p><p>Soler在當地逗留了兩個多月，由新人做起，當是一個磨練機會，其間遇上令他們感動的事，Julio說：「最記得台灣嘅名主持徐乃麟同曾國城，佢哋知道我哋喺香港嘅事，見我哋自資出碟，覺得我哋好勇，唔止喺幕前對我哋好，幕後仲不停鼓勵我哋，同我哋擁抱、叫我哋加油，我哋好感激。幕前要扮幾好都得，但幕後咁做，係唔使扮，我覺得佢哋好真誠。」<br>新碟《Canto》即將推出，Soler首張他們監製的全廣東大碟，今次嘗試很多以真樂器做的歌曲，希望令樂迷明白，band友不一定嘈吵，也可以有抒情歌，但當然少不了有搖滾音樂，其中一首《鎮定》，就由好友黃貫中填詞，靈感來自他們小時候愛看的漫畫《北斗之拳》的主角拳四郎。<br>Dino說：「有一幕係拳四郎企喺條街度，周圍嘅高樓大廈突然間跌晒落嚟，不過佢依然好鎮定企喺度。」Julio續說：「歌詞入邊有句俾人打就要企定，唔使緊張，對自己有信心，就好似我哋之前俾人告嘅情況一樣，呢首歌都可以話我哋嘅心聲。」<br>攝影：陳慧安</p><p>Julio談情左閃右避</p><p>Julio與Dino雖然是孖生兄弟，但性格迥異，特別是感情事，Dino顯得落落大方，坦言現與女友感情非常穩定，所以不介意大方承認戀情。Julio恰恰相反。每談到與前緋聞女友、Cookies餅碎Angela的戀情，Julio總刻意迴避，有時甚至會黑面。<br>Julio解釋：「我覺得私人嘢唔想成日同人講，如果有人真心關心我，我係冇問題，但有啲人只係多事好奇。屋企同感情都唔想講咁多，尤其感情，係會影響到另一個人，拍拖嘅時候大家都希望好，但一段關係未穩定，分手之後，再同第二個拍拖，人哋會問、又覺得你花心。我唔想個女仔第時同另一個人拍拖，又會俾人問番之前嘅感情事，所以想低調。如果係結婚對象，我好樂意同大家講。」</p></body></html>