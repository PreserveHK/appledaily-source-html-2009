<html><header><meta charset="utf-8"><title>轆Book：獨家試全新Boxster　地台油劈西西里</title></header><body><h1>轆Book：<br>獨家試全新Boxster　地台油劈西西里</h1><p>配置新式引擎波箱、馬力性能更為強悍嘅新一代Boxster及Cayman終於登陸，而《蘋果》早前就成為被邀往西西里島，「悠遊」感受全新BoxsterS強悍性能嘅唯一報章。喺美景之間飛馳嘅我，被隆隆引擎聲不斷引燃地台油嘅慾望同衝動，開住篷吹來冷冷海風確實有助緩和火熱心情。<br><br>記者、攝影：梁美甜<br>鳴謝：PorscheCentreHK</p><p>咆哮海島</p><p>全新Boxster車系有標準版2.9公升Boxster以及3.4公升頂級版BoxsterS，今次試駕嘅係採用最新技術嘅3.4公升DFI缸內直噴水平對向六汽缸引擎性能版BoxsterS，搭配PDK保時捷雙離合器變速箱，馬力輸出最高達310匹，0至100公里加速5.3秒。眼看前面大條直路，手中新車更配有選裝SportChrono組件，即時興奮鬆開手掣，急不及待打開軟篷，啟動Sport模式，感受加速性能啟動輔助器以最快轉波速度嘅賽車式轉波功能。腳踏一放開，車如波子般彈出，伴隨引擎咆哮聲，眼前景象如映畫戲般飛過，爽！穿梭海邊小鎮及山村田野，開住篷最正，絕對係寓工作於享受。</p><p>仿GT燈組</p><p>Boxster嘅新偈壓縮之後置於座位後，更貼近中間位置，騰出更多尾箱空間之餘，即使部車飆住去，引擎聲比想像中靜得多，聲音都低沉而不嘈吵，有Feel又唔太煩，好得！全新一代Boxster車系性能提升之外，外觀亦加入唔少新設計元素，最重要係全新進氣口設計，加埋新式LED方向燈及霧燈，格調中顯出跑味。新車最吸引莫過於如CarreraGT嘅整合式方向燈組，首次加入Xenon頭燈、動態彎道照明系統以及LED日間照明燈組合而成套件，天陰陰於落斜路跑，至照至型！</p><p>PorscheBoxsterS</p><p>引擎：3,436cc水平對向六汽缸<br>馬力：310hp/6,400rpm<br>扭力：360Nm/4,400-5,500rpm<br>傳動：七前速PDK雙離合器波箱<br>售價：$722,000起<br>查詢：PorscheCentreHK<br>（29262208）</p><p>新Cayman同步登場</p><p>新一代Cayman亦隨Boxster變革登場。同樣有2.9公升標準版及3.4公升頂級版，性能配備與Boxster相若，操控亦旗鼓相當，最大分別係Boxster開篷而Cayman多出兩個DogSeat！Cayman由$795,025起，CaymanS配PDK波箱$998,000。</p></body></html>