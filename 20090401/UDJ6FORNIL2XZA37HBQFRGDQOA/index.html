<html><header><meta charset="utf-8"><title>環保BRAVIAWE5　3m無人　自動熄芒</title></header><body><h1>環保BRAVIAWE5　3m無人　自動熄芒</h1><p>全世界講環保，上星期個全球「熄燈行動」你有無參加呀？就連剛上任嘅美國總統奧巴馬，都叫大家喺屋頂加塊太陽能發電板，一於慳得就慳！近日Sony亦食環保熱，推出旗下首部省電型全高清LCDTV──WE5系列。點勁法？佢除咗識感應主人位置，自動熄芒之外，播放期間更以低用電量模式運作，買佢返嚟唔止嘆盡1080p全高清靚畫，仲識幫你慳到家㖭！<br><br>記者：陳國輝<br>攝影：陳盛臣</p><p>現場實試慳電43%！</p><p>大部份人收電費單，寫住交幾錢咪畀囉！究竟個仔晚晚煲Game用咗幾多電費？唔知！不過WE5發佈會當日，就裝咗個電錶，每一秒用咗幾多Watt，一目了然。比較現場兩款40"全高清電視，見街無耐嘅W4500耗電量達到186W，而新貨WE5則只係得106W，計一計數都知，即慳43%！<br>WE5之所以咁慳家，全因佢內置咗MicrotubularHCFL背光省電技術，除咗慳電，背光光管體積亦與傳統使用嘅CCFL一樣，直徑僅4mm；仲有一個強項，就係當備用模式之下，舊款W4500耗電量為0.3W，至於WE5竟然只有0.0001W！</p><p>自設感應熄芒時間</p><p>講到慳電，原來仲提供手動調校功能。除經常見慣嘅調校時間掣，特別一提係WE5喺電視中間安裝咗一個智能熱能感應器（IntelligentPresenceSensor），用法好簡單，例如場波踢咗一半，你需要行開叮個杯麪或去洗手間，當離開電視3m以外範圍嗰陣，屏幕會自動關閉，只剩下聲音，據講呢項「畫面關閉」模式，可慳電多達50%！但假如你只係睇睇吓瞓咗覺，部機梗係唔識得Detect啦！</p><p>BodySnap!
</p><p>Profile</p><p>尺寸：40"/46"<br>解像度：1,920×1,080<br>動態對比度：100,000:1<br>端子：4組HDMI、USB2.0、色差、視頻<br>體積：987×686×303mm/1,123×772×330mm<br>功能：MicrotubularHCFL背光省電、Motionflow暢動流100Hz、BRAVIAEngine3高清影像處理器、內置高清機頂盒</p><p>同場加映　久違了MiniHi-Fi<br>HDMI電視喇叭</p><p>好多人都唔忍得有靚畫無靚聲，呢款微型組合支援HDMI輸入，可直駁全高清電視，聽高清靚聲話咁易。</p><p>迷你黑白磚</p><p>如果間屋細細，呢部有黑白雙色嘅DH30應該幾啱玩，主機同喇叭體積相若，加埋有S-Master，把聲夠大。</p><p>駁iPod又食CD</p><p>唔使講肯定專攻iPod玩家，除此之外機頂仲有SlotIn垂直式吸碟設計，玩得Apple都為咗型啫，啱晒！</p></body></html>