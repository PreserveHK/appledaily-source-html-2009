<html><header><meta charset="utf-8"><title>出道22年首度擔正Laughing哥前傳搬上銀幕</title></header><body><h1>出道22年首度擔正<br>Laughing哥前傳搬上銀幕</h1><p>謝天華憑無綫話題劇《學警狙擊》中飾演的卧底Laughing哥人氣爆燈，上周結局全城起哄，獲274萬觀眾熱捧他翻生一幕。無綫肥水不流別人田，食住上開拍《學警》第4輯之餘，昨日更公佈姊妹公司邵氏將於下月開拍8月上畫的Laughing哥前傳電影版。出道22年的謝天華終於捱出頭，在大銀幕上首度擔正男主角。</p><p>謝天華上月因擔心醉駕案被判入獄嚇到腳仔軟，以為一如Laughing哥話齋「上帝要你滅亡，必先令你瘋狂」，結果有驚無險，被判囚6周但緩刑1年、停牌18個月及罰款9,500元。大步檻過的謝天華更獲幸運之神眷顧，憑《學警狙擊》一劇的Laughing哥角色紅到開巷，演藝事業直闖高峯。</p><p>下月開拍8月上映</p><p>近日Laughing哥效應遍全城，無綫不但在《學》劇結局中安排其角色翻生谷收視，更落實原班人馬開拍第4輯。昨日謝天華到尖沙嘴接受無綫節目《志雲飯局》訪問時，總經理陳志雲除向他送上香薰器、酒精測量器及用68個97年特別版5元硬幣砌成的Laughing名牌外，還送上另一驚喜，就是無綫與邵氏合作的電影合約，合約書上寫着「Laughing命運延續2009」，謝天華見狀激動得雙手掩面，他雀躍地說：「好驚呀！今日4月1號（愚人節）喎。」然後與陳志雲擁抱。<br>無綫肥水不流別人田，趁Laughing哥勢掂拍電影搶錢，該片由邱禮濤執導，下月開拍，8月上映，幕前以電影演員為主，Laughing哥角色當然由謝天華擔演，橋段與《學》劇的相連。為趕製電影於暑假推出，無綫已將謝天華與汪明荃（阿姐）下月合演的喜劇檔期抽起，待他完成拍攝中的新劇《老公萬歲》後，便會全情投身大銀幕。<br>對於首次孭飛做電影男主角，謝天華驚喜交集，他說：「我啱啱先收到通知，家要趕8月推出，同拍劇會撞期，公司抽起個期都好正常，難得公司肯投資當然好開心，相信電影版裏面我都會叫番Laughing哥，但內容真係未知。」至於片約有否帶來大進賬，謝天華說：「合約點我都唔清楚，公司會同我傾，但真係好驚喜。好多謝觀眾支持，冇人擁護Laughing哥就冇呢個位置，開拍電影係好神奇嘅一樣嘢。」
</p><p>盼原班人馬再合作</p><p>出道22年的謝天華，由舞蹈員、做電影及劇集綠葉演變至今日紅爆，確實點滴在心頭，他昨完成《志雲飯局》後接受記者電話訪問時便說：「感覺好開心，記憶中我未喺電影做過主角。」提到新片開拍在即，問他對故事內容有何意見？他說：「最好有番Laughing哥嘅風格，內容有行走江湖嘅元素，有感情線亦會立體啲。」他又謂希望能與劇集原班人馬苗僑偉（三哥）和周海媚（海味）等再結片緣。<br>身兼海味經理人的謝天華太太Tina，昨日表示未獲通知海味有份拍新片，她說：「海味家到6月都要喺內地拍劇，舊年度咗期畀無綫開劇，今年要努力賺啲人仔。」三哥昨日則說：「我未知有冇份，但聽到都戥Laughing開心，套劇咁成功可以拍電影，我都與有榮焉，有冇份演出都冇所謂。」有傳三哥拒拍《學警4》，他說：「都未知，言之尚早，孝哥又坐監，要拍都可能係新故事，《學警》續集都係鍵鋒同卓羲，未必有我。」
</p><p>阿姐新劇檔期受阻</p><p>在劇中飾演Laughing哥大佬「天哥」的林利則說：「聽到呢個消息好意外，有機會就梗係想拍啦。」《學》劇女角之一梁嘉琪昨現身青衣城活動時，得知將開拍前傳電影後，表現超開心，她說：「希望有機會參與，斟茶遞水角色都肯做。」至於因謝天華拍電影受牽連的阿姐則謂，對新劇檔期被抽一事不清楚，她說：「監製冇同我講過，但係我都恭喜天華，大家同行實有合作機會。」此外，導演邱禮濤昨承認曾與邵氏接洽，他說：「係有傾過，但收到支票先講，家只係好初步傾過，冇乜嘢可以講。」<br>採訪：卓寶花、林妃、羅慧敏　攝影：林德雄
</p><p>一網講盡：網友萬言前傳搶閘</p><p>LaughingSir被網民招魂重生成為影視神話，早在無綫宣佈將前傳拍成電影前，已有網民為這虛構英雄撰寫前傳，在網絡上廣泛流傳。網友「成名者」日前在高登討論區發表多篇合共逾萬字的文章，為Laughing做卧底前後的心路歷程提供注腳。<br>文章內容指Laughing志願是當警察，加入學堂後各方面均名列前茅，大有機會拎銀雞獎，後來因受郭Sir激將法而當了卧底。Laughing混入進興後跟荃灣揸弗人「大炮」的頭馬「耶so」打江山，起初叫「大懶棠」，但因名字不夠響，最後才改為「Laughing」。自此，Laughing做事開始沒有底線，打架、淋油及縱火絕不手軟，後來更為社團大毒梟「天哥」擋了一刀，成功上位。</p><p>娛樂資料庫：天華出頭天</p><p>謝天華在無綫劇集《學警狙擊》中飾演的LaughingSir贏盡愛戴，電視角色跳上大銀幕擔大旗可說是一個奇蹟。其實天華過往所拍的電影，多是些身先士卒的小混混，較為人熟識的只有《古惑仔》系列裏飾演的大天二，但也只是在大佬浩南身後搖旗吶喊的綠葉，名副其實「行先死先，行後靠邊」。<br><br>‧1994年　電影作品：《金枝玉葉》<br>‧1996年　電影作品：《古惑仔之人在江湖》<br>‧1996年　電影作品：《古惑仔2之猛龍過江》<br>‧1996年　電影作品：《大三元》<br>‧1996年　電影作品：《古惑仔3之隻手遮天》<br>‧1996年　電影作品：《龍虎砵蘭街》<br>‧1996年　電影作品：《飛虎雄心2之傲氣比天高》<br>‧1996年　電影作品：《百分百啱Feel》<br>‧1997年　電影作品：《97古惑仔之戰無不勝》<br>‧1997年　電影作品：《精裝難兄難弟》<br>‧1998年　電影作品：《陰陽路之升棺發財》</p><p>‧1998年　電影作品：《風雲之雄霸天下》<br>‧1999年　電影作品：《友情歲月之山雞故事》<br>‧2000年　電影作品：《小親親》<br>‧2000年　電影作品：《古惑仔6之勝者為王》<br>‧2000年　電影作品：《赤裸紅唇》<br>‧2000年　電影作品：《幽谷約會》<br>‧2001年　電影作品：《古惑仔之出位》<br>‧2002年　電影作品：《我真係見到鬼》<br>‧2002年　電影作品：《黑俠2》<br>‧2004年　電影作品：《新一代接班人之殺戮江湖》<br>資料來源：《蘋果》資料室</p></body></html>