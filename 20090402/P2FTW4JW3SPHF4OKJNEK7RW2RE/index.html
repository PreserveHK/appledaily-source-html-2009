<html><header><meta charset="utf-8"><title>求驗客手記：俾法小雞啄死　幼獅森林遇險 - 求驗客</title></header><body><h1>求驗客手記：俾法小雞啄死　幼獅森林遇險 - 求驗客</h1><p>「哪吒不怕海龍王，幼獅不畏虎和狼！」歌仔唱就咁唱，但現實生活未必係咁；禮拜二嗰場U21友賽，「幼獅」英格蘭U21，就主場俾「小公雞」法國U21啄死，主場淨吞兩蛋。<br>英格蘭U21已經打入今年6月，喺瑞典舉行嘅歐洲U21錦標賽決賽周，禮拜二就搵決賽周有份嘅法國U21「拍跳」；因為呢場波喺諾定咸森林個主場城市球場踢，英軍領隊皮亞斯喺森林成名，今次返母會，面對江東父老，點都希望好好睇睇贏波，所以排陣都有誠意。雖然有艾邦拉荷升格至大國腳，都仲有占士米拿、侯度史東同文切尼等英超兵；佢哋就算未達星級，起碼都不乏比賽機會，同謝拉特、朗尼等「大佬輩」踢慣。</p><p>中堅韋達似紙板</p><p>不過，幼獅上仗大勝挪威5粒，今場對住「小公雞」完全唔對辦；尤其效力米杜士堡嘅中堅韋達，好似紙板咁，第一球任由羅連安特前鋒奧巴坦遠射建功。咁都未算衰，輸第二球嗰陣，俾效力圖盧茲嘅中場穆沙施素高由中圈開始「爆贏」，簡直就係食塵，穆沙施素高單刀施射嗰陣，仲招積到挑過曼城門將赫特入空門。<br>連入場觀戰嘅米堡領隊修夫基都睇到冇晒心機，心諗靠韋達幫手護級，真係九死一生。如果唔係利物浦前鋒尼高治連番失機，英軍上半場點止輸兩球？半場休息時，主場觀眾狂噓幼獅，但下半場都冇起色，最後10分鐘部份觀眾冇眼睇，提早離場。</p><p>皮亞斯：寶貴一課</p><p>輸得咁肉酸，一向火爆嘅皮亞斯賽後竟然好平靜咁講：「對手發揮比我哋出色，佢哋嘅反擊好有效率，我哋上咗寶貴一課。」我求大俠試圖為為幼獅搵藉口。一來佢哋唔少係英超球隊主力，留力周末英超好過，始終出糧嘅係球會。二來，睇一睇同英格蘭編入決賽周B組嘅兩支熱門西班牙同德國，周二都不約而同和波，係唔係唔想畀真功夫對手睇，留番決賽周先見真章？</p></body></html>