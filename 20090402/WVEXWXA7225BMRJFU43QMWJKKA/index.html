<html><header><meta charset="utf-8"><title>中環在線：其士招攬水務署前高官 - 李華華</title></header><body><h1>中環在線：其士招攬水務署前高官 - 李華華</h1><p>當立法會專責委員會仲調查緊新世界中國（917）聘請前高官梁展文做執行董事（雙方已解約）單嘢，有上市公司繼續唔怕被人另眼相看。</p><p>周亦卿辭任MD</p><p>其士國際（025）噚日公佈，委任水務署前署長高贊覺做非執行董事，每年董事酬金10萬銀，但就冇訂立服務年期。73歲嘅其士主席周亦卿同時宣佈，辭任董事總經理，噚日生效。<br>高贊覺今年63歲，喺政府多個部門工作超過38年，包括水務署、路政署、土木工程拓展署同工務科，01年開始做水務署署長，07年1月退休。其士話，高贊覺嘅經驗有助公司喺建築同工程方面嘅業務發展。<br>退休兩年幾嘅高贊覺，只做非執董，睇嚟應該冇咁敏感。事實上，政圈知名人士擔任上市公司非執董都幾平常，好似立法會前主席范徐麗泰家都係中遠太平洋（1199）同中國海外（688）獨立非執董。</p></body></html>