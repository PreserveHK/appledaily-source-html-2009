<html><header><meta charset="utf-8"><title>體感電腦打機玩Wiimote！？</title></header><body><h1>體感電腦打機玩Wiimote！？</h1><p>砌機打電腦Game，其實有啲似掟錢落海，不斷Pump水升級硬件，幾時先收科？近日Lenovo推出一款Desktop，俾大家感受吓用電腦玩Wii個Feel係點，呢部A600配備一個遙控器，佢有時會變乒乓波板，有時又變做網球拍，用PC玩體感遊戲，喺腦界係第一次見！<br><br>記者：陳國輝<br>攝影：陳盛臣<br>Model：Wing@Pure</p><p>玩到勁索氣</p><p>玩MotionGame嘅「武器」，就係一個Remote咁簡單！佢手柄位置有一條繩，作用就好似Wiimote一樣，箍實你手腕，以免玩Game時飛爆電視。入到Desktop，入面有個叫FlingPC嘅體感樂園，可能係測試機關係，暫時得4隻遊戲，仲係Lenovo自家製作！<br>基本體感動作同畫面嘅配合好流暢，最想讚喺玩雪球嗰陣，要結合Remote四方掣一齊用，節奏十分明快。當然啦，Build-In電腦遊戲始終唔及真正玩Wii咁多花臣，得閒玩番兩鋪咪當做運動囉！</p><p>4大運動項目<br>掟雪球</p><p>標汗指數★★★★★<br>左右Fing堆砌雪球，瞄準對方掟過去；但同時用方向掣閃避敵人，超痙攣級！</p><p>碌保齡</p><p>標汗指數★★★★☆<br>Bowling呢項運動，講求嘅係技巧同位置感，仲須要熟習Remote操作。</p><p>乒乓球</p><p>標汗指數★★★☆☆<br>你可以落西或拉抽！不過電腦只能感應到大、細力；唔使走位無咁嘥氣。</p><p>打網球</p><p>標汗指數★☆☆☆☆<br>遊戲操作極簡單！Fing一下遙控就會自動打個波去對面，瞇埋眼都識玩。</p><p>國產007上身</p><p>講開呢隻Remote，佢全名叫4合1「智多Fun」遙控器；顧名思義，佢除支援體感遊戲外，其實仲內置埋VolPPhone功能，當長途電話打出打入都得；而透過佢個體感裝置，你亦可以指住個芒嚟遙控鼠標；不過最嚇人嘅，原來佢真係一個多媒體「遙控器」嚟㗎，簡直係國產007上身，問你死未！<br>除此之外，全高清靚芒亦抵讚，流線型波浪紋設計已經好搶眼，加埋點對點支援1080p，睇戲梗掂啦！但現時A600仲係內置DVD-ROM，而且機身發現唔到任何HDMI端子，即係話，惟有等佢推出Blu-ray版，到時大家先有機會感受佢FullHD威力。</p><p>Parts隨身睇</p><p>Profile</p><p>處理器：IntelCore2DuoT6400/IntelPentiumDual-CoreT4200<br>系統：WindowsVistaHomePremium英文版<br>硬碟：640GB/320GB<br>光碟：DVD±RW<br>記憶體：4GB/2GB<br>屏幕：21.5"（高清）<br>體積：520×460.5×28-156mm<br>其他功能：4合1遙控器、130萬像素鏡頭、<br>藍芽2.1、無線鍵盤、<br>6合1讀卡器<br>查詢：Lenovo（800938838）</p></body></html>