<html><header><meta charset="utf-8"><title>轆Book：筋肉SUV　拖郁兩架車</title></header><body><h1>轆Book：筋肉SUV　拖郁兩架車</h1><p>潮流興小巧，由七人車到SUV都有纖細版出現，凌志卻認為堂堂大車，點都要有番個格喺度。新版LX570搶閘登場，大水牛身形，車高近兩米，5,700cc巨肺引擎，拖重能力近4噸，加條麻繩真係有本事拖郁兩架車！<br><br>記者：徐影龍<br>攝影：伍慶泉<br>Model：Kitterick、Pantene@PureModels
</p><p>男人怒吼<br>揸到出汗先過癮</p><p>唔使講嘢！揸大牛龜SUV一定要夠台型，馬力扭力有咁大得咁大、車身有咁巨得咁巨、軚盤有咁粗得咁粗，再幻想自己係石屎森林中嘅奇連伊士活，一隻二隻小羊喺你腳下逃竄，腳下發力一蹬，攀山越嶺揸到出汗先夠過癮！LexusLX車系將LandCruiser步大力雄精髓發揮得淋漓盡致，新版LX570繼續恃大蝦細，賣弄粗獷氣勢之餘，內功一樣Levelup，將舊版4.7L一口氣谷至5.7L，扭力更加大至530Nm，越野韌力驚人。拖重能力更由908kg增至3,858kg，搭埋V8引擎同DaulVVT-i系統，有力得嚟亦比LX470更慳油，簡直有如史泰龍學識太極一樣，少少油已有雄厚馬力。<br>論越野驃悍性，可變式懸掛功不可沒，正常Comfort模式下，50km/h掟90度彎，仍有輕微響胎及傾側，若跳至Sport模式，傾側角度明顯收窄，更唔會出現轉向不足嘅失控窘景。不過SUV跟真正越野車種有別，懸掛仍然偏向舒服為主，遇到凹凸路面唔會震到心都離埋，但想跟LandRover類鬥S彎或OffRoad，始終仍有點距離。</p><p>女人懶理<br>最緊要闊落舒服</p><p>話之你幾Man有幾Powerful，女人着眼點係內櫳。LX570車身大自然內櫳夠大，八人車，第三排一樣有番咁上下空間，坐足三件姊妹都仲可以郁手郁腳講是非啦。除咗大，仲要夠豪先唔失禮。全車真皮搭桃木裝飾，貴氣感跟越野車居然可並存。全車19個喇叭，用番凌志老拍檔MarkLevinson，聲靚唔在講，仲有7.1環迴音效高享受。另外，後泊鏡頭都係標準配備，有埋GPS衞星導航，但水貨關係不設香港地圖，要搵師傅裝番套Software先得。LX570有番Lexus力倡嘅L-finesse設計理念，車頭車尾變得貴氣兼有線條。講到價錢，入口商就始終神神秘秘話未定，我左索右索，估計約130萬上下，都算「豪」價。</p><p>規格</p><p>引擎：5,663ccV8DOHC<br>馬力：383ps/5,600rpm<br>扭力：530Nm/3,200rpm<br>傳動：6速+/-自動波，恒式四驅<br>售價：待定<br>查詢：富利堡（28776700）</p></body></html>