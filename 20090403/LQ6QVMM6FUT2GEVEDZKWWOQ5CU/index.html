<html><header><meta charset="utf-8"><title>中環在線：賭王踩金沙冇人買 - 李華華</title></header><body><h1>中環在線：賭王踩金沙冇人買 - 李華華</h1><p>澳門金沙賣資產撲水未有進展，一直話有興趣嘅賭王何鴻燊噚日出席一個慈善活動時，不忘揶揄一番，「冇人買㗎，賭權仲係佢揸住，佢賣咗個牌就有人買」，一句講晒，祝佢成功啦！<br>澳門博彩業商會已決定去信澳門政府，要求盡快為碼佣上限立法，賭王話開多幾次會，兩三個月就成事啦，咁大家真係要拭目以待。</p><p>3賭王為獎學金贈興</p><p>講開賭王，噚日佢公子小賭王、新濠（200）主席何猷龍就用個人名義，捐咗30萬英鎊（約350萬港紙）畀蘇格蘭愛丁堡嘅納皮爾大學做獎學金，中港澳三地學生都可以受惠。<br>雖則話金融海嘯爆發後，裁員減薪消息不絕，樂善好施嘅香江市民捐錢都難免有啲手緊，之但係，頂級富豪賬面身家雖然縮水，點計都仲有大把，捐錢依然冇停手。<br>查實，小賭王喺舊年11月開始已經放棄收人工，粗略計每月冇咗幾十萬銀，對佢嚟講可能真係濕濕碎。佢噚日出席支票交贈儀式時，唔止太太，連阿爸賭王何鴻燊，同家姐女賭王何超瓊都嚟撐場。</p><p>寶哥哥朋友多</p><p>講開又講，小賭王喺加拿大多倫多大學畢業，點解捐錢捐到去蘇格蘭大學呢？靚女公關同華華講，係世伯東亞（023）主席李國寶識得校長，介紹畀小賭王，知道間學校有需要，於是一拍即合，而小賭王不嬲都有捐錢支持教學、青少年發展同埋環保咁話。華華覺得，呢單嘢除咗證明小賭王有錢出錢外，仲反映寶哥哥真係朋友多囉！<br>李華華<br>mailto:LiWaWa@AppleDaily.com</p></body></html>