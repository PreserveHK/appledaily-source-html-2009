<html><header><meta charset="utf-8"><title>中環在線：朱國柱再選港交所董事 - 李華華</title></header><body><h1>中環在線：朱國柱再選港交所董事 - 李華華</h1><p>證券界人士朱國柱屢敗屢戰，再度參選港交所（388）董事選舉。港交所噚日傍晚發出通告，話朱國柱獲一名股東提名，趕及參加今個月23號舉行嘅董事選舉。<br>朱國柱曾擔任新鴻基證券執行董事，分別喺06同08年參選過港交所董事，最後鎩羽而歸，仲俾人投下大量反對票而落敗，不過仍然無阻佢參選嘅決心。<br>今次朱國柱嘅對手分別係嚟自銀行界嘅陳子政，同埋舊年中被委任接替DavidWebb嘅莊偉林。兩位都係重量級人物，陳子政現時出任東亞銀行（023）顧問，莊偉林就係大摩前MD，現任兆亞投資董事總經理。<br>論牌面，朱國柱輸晒，但佢嘅屢敗屢戰精神，可能會感動小股東投佢一票。今次港交所董事選舉3選2，其中一個位係填補陸恭惠嘅空缺。</p></body></html>