<html><header><meta charset="utf-8"><title>繁忙的一天 - 左丁山</title></header><body><h1>繁忙的一天 - 左丁山</h1><p>三月三十一日係農曆三月初五戌日，宜會友，無怪當日十分繁忙，左丁山由中午十二點幾開始直落，到晚上十點幾返到屋企，幾乎散晒。首先係信興蒙公請吃午飯，一年一度品嚐蒙氏咖喱，席設尖東東來順。兩點幾到太子行Dymocks祝賀梁太出版新書──嬰兒食譜MyFirstBite──原來梁太除咗到立法會開會之外，有閒在家便為孫女飲食花心思，諗出一百種食譜教菲傭炮製，向朋友推廣，最後覺得可行，索性出書，與大家分享，呢日唔少朋友捧場到賀，佢在簽名會簽到手軟，佢話起碼簽咗三百次。<br>六點鐘，去到香港會參加酒會，賀房協總幹事王麗珍榮休。王姑娘約四十二年前加入房協，在屋邨收租，逐家逐戶拍門收現金，識晒全邨居民，個個叫佢做王姑娘，直至幾年前佢升任為房協行政總裁，仍然稱呼佢為王姑娘。房協管理廉租屋，享有美譽，與租戶關係十分良好，王姑娘由紅褲子做起，對房協在物業管理方面，當然十分着緊。<br>前浪退去，後浪上嚟，接王姑娘之位者，係另外一位從管理屋邨物業出身嘅黃傑龍，人稱KLWong，啱啱與美林證券嘅著名投資銀行家，大師級人物黃桂林嘅稱號一樣，以後呢兩位KLWong，不可搞錯。兩位KL都係中大畢業生，房協KL係新亞七八年企業管理系產品，讀書時有一位死黨，同系同班兼同睡一房，就係今天嘅《明報》老總張健波。KL近幾年來悉心拓展舊樓維修事務，配合特區政府政策，甚有建樹，接管房協之後，當另有一番作為。<br>香港會酒會內，人頭湧湧，有大把老友可以傾偈，但大賓架M之告別滙豐酒會在六點半開始，左丁山唯有睇鐘做人，一閃了之，走到去立法會門口，畀人喝住，原來係梁太自立法會「放工」，話趕住去滙豐酒會喎，於是一齊行，上到滙豐總部三樓，瑪嘉烈與霍嘉治及瑪嘉烈之接班人郭懷道（Coverdole）站在一起，迎接嘉賓，瑪嘉烈．梁與蘇菲．梁呢兩位梁太擁抱問好，輪到同左丁山握手之時，左丁山開句玩笑：ShallImovemyaccounttoHangSeng?兩位西人當堂望實晒，瑪嘉烈醒目過人，立即回答："Don'teventhinkaboutit!"逗留一陣，趕住走人，飛的士入沙田凱悅酒店參加新亞校董會梁主席之晚宴！</p></body></html>