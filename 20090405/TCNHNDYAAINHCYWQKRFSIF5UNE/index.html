<html><header><meta charset="utf-8"><title>轆Book：Fairlady瞓身玩黑白</title></header><body><h1>轆Book：Fairlady瞓身玩黑白</h1><p>日產GT-RR35威震全球，同廠Fairlady卻無咁好彩，新一代370Z推出唔夠半年，因反應太差，日本總廠已宣佈停產。熱愛Skyline嘅車癡Tino，對住家中舊版350Z反而洋洋自得，越執越靚，花錢花精神瞓身改車，只為黑白分明嘅美感。<br><br>記者：徐影龍<br>攝影：譚盈傑<br>Model：Fiona</p><p>GT-R都要輸畀佢</p><p>Tino終極目標係收齊全套Skyline。屋企已有R32、R34、R35，R33亦將成囊中物，但最難買嘅R30，日本賣家開天索價180萬，真係幾有錢都俾佢拋窒！「集郵」不成，惟有將心思轉向另一愛驅Fairlady350Z。買入3年，從未停過幫佢扮靚靚，胎軨、包圍、桶椅等，全部刻意玩撞色效果，早幾日先同車房師傅諗計，加條黑膠落車尾。<br>老實講，玩開改裝車九成九都裝定風尾翼，點會加條軟膠咁騎呢？今日睇見，偏偏效果又出奇地襯，關埋軟篷，成架車黑白分明得迷人吸引，Tino又愛又恨咁講：「上年我架R35新車落地，女友就揸呢架350Z陪我遊車河，沿途停任何燈位，路人全部只睥住我女友架車，佢仲好得戚咁任人舉機影相，我架GT-R就零收視，死我！喂，假假哋頭批R35都成120萬，收視居然比唔上30萬Fairlady？個剎那心情都幾複雜矛盾㗎。」</p><p>唔Tune車只搞外觀</p><p>350Z二手價約30萬，Tino花10萬改裝，聽落唔算大數目，「因為所有錢擺晒落裝飾，引擎、避震等Performance嘢完全無郁過，10萬蚊主要係買包圍、換4條245/385ZR19薄胎同SSR輪圈，最貴套Brembo鮑魚（煞車卡鉗），成二萬幾蚊，所以我呢架350Z超好收。」<br>包圍鮑魚花錢多，但點都唔及車內黑白分明座椅咁搶眼，「我嫌全黑內櫳單調，卒之參考日本改裝書，將桶椅包番白色皮邊，跟手加埋類似Carbon嘅物料，包住中控台同錶板，整體觀感會好出好靚。」花咁多心機時間執靚架350Z，Tino愛車有理Tino，「370Z真係唔靚吖嘛，而且佢本來計劃出硬頂開篷，家陣停產，咁我架開篷350Z咪永遠係最新款囉！」</p><p>日產Fairlady350Z規格</p><p>引擎：3,498c.c.V6DOHC<br>馬力：280ps/6,200rpm<br>扭力：37.0kgm/4,800rpm<br>傳動：6速手波，後驅<br>0-100km/h：5.9秒<br>直版二手價：約30萬<br>極速：250km/h</p></body></html>