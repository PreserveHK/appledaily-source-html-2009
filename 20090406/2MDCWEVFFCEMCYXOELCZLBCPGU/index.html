<html><header><meta charset="utf-8"><title>廠佬呼救 - 左丁山</title></header><body><h1>廠佬呼救 - 左丁山</h1><p>股市大升特升，似乎氣勢如虹，但各國發表之經濟數據就差到極，股市與實質經濟存在好大矛盾，分析師唯有話股市永遠走在經濟前頭，股市咁醒，表示經濟就快復甦反彈咯。<br>但願如此，希望真係下半年V字形衝上去。玩具業大老L先生話佢間公司已經收到美國買家「警告」：「準備好生產設施，訂單將於八月急速殺到，如果準備得唔好，你哋會蝕底，接唔到單！」L先生於是急急去搵銀行商量下半年啲買料大計，點知銀行大潑冷水，銀行家嘅態度係：「係咩，睇定一啲先，加額免問！」L先生話銀行仲係收韁收得好緊，無放鬆跡象，與內地一聲放寬銀根，貸款就增加一萬億元人民幣比較，香港差天共地。但內地銀行聽晒命令行事嘅，壞賬撥備可以拖得就拖，大家睇唔到嘅。<br>一位自稱「廠佬」嘅讀者來郵，指香港稅局玩死廠佬，希望有人主持公道。公道？去搵申訴專員啦，搵立法會議員啦，話畀左丁山聽，有乜用呀？不過香港議會掛住用啲寶貴時間嚟討論粗口，不顧大事，確令香港市民氣餒，又即管將廠佬之稅務問題寫出嚟：<br>「本人是正宗廠佬一名，大大話話在大陸搞廠已經廿個年頭。幸運地，過去廿年雖然唔算事事順利，不過亦算搵到餐安樂茶飯。除咗頭幾年因為賺唔到錢所以無交稅之外，我公司年年都報足稅，亦從無拖欠。<br>如是者，以為無乜後患，捱多幾年就可以退休，安享晚年。點知最近收到稅局通知，話要追回過去七年一直減免的『離岸寬免』。意思係過去所寬免的百分之五拾離岸所得要全部追回。以我公司為例，如果要全數支付，大約為兩千萬，不要話現在的環境，就算是正常情況下，一間正常的公司如何應付這麼大的額外支出？<br>令人不明白的是，百分之五拾的離岸所得寬免是二拾幾三拾年（自有人回大陸開廠開始）一直為所有做大陸生意和會計師與稅局的共識。為何稅局可以單方面破壞承諾，還要在這個水深火熱的時間推出，真是怕我等大陸廠佬死唔切嗎？<br>希望左生可以為我等廠佬主持公道。<br>一廠佬上」<br>以上廠佬之言，明白不過，請稅務局或者立法會嘅工商界、會計界議員跟進討論吓。</p></body></html>