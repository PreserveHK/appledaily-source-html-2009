<html><header><meta charset="utf-8"><title>慳電狂掃　700Shoots！</title></header><body><h1>慳電狂掃　700Shoots！</h1><p>老竇口頭禪：「成日咁嘥嘢，打仗第一個餓死你！」今日去打WarGame時新試富士FinePixS1500，雖然佢只係民用Prosumer機仔，但竟然有700Shoots續航能力！玩足一日「機關槍式」試拍（約270幾張），電量只係微減一小格；其他功能仲有12倍光學變焦、自動場景及人臉辨識等高新科技，加上機仔細細，絕對有「戰地記者」級作戰能力！<br><br>記者：許福合<br>攝影：陳陶鈞<br>Model：Fion
</p><p>Sniper級12×變焦</p><p>設合人體工學嘅「L柄」機身，差唔多已成富士Prosumer機標誌！手把位揸得穩，唔會左片、右片，並唔係一般卡片DC畀到你嘅影相樂趣；機身Size屬Prosumer的迷你級，僅重325g，體積大約是兩部卡片DC相加的尺寸，真係放上女仔手都唔覺大部。<br>機身雖則細！但鏡頭屬Sniper級的12×光學變焦鏡，實際焦距33-396mm，真係隔成條街都可以將被攝物拉到面前！由最Wide走到去最Tele，大概需時2秒，變焦反焦相當迅速；不過稍嫌不足係33mm唔多夠Wide，撞着一大Team朋友影合照，咁就麻煩喇！
</p><p>自動追焦啱影寵物</p><p>一般DC同「電槍」彈匣差唔多，影上300、500張已屬係頂級，但S1500竟拍上700飛！最開心仲要玩隨時補充裝AA電芯，相信如用上叉電池會有更驚人表現。<br>S1500使用1,000萬像素CCD，玩齊自動場景辨識、人臉辨識同雙重防震等大熱功能；不過筆者較大興趣者，係佢個「自動追焦」功能，能捕捉移動中物件，兼且同時追焦，用嚟拍攝好動嘅小朋友或寵物時最啱用；另一個好玩功能係「自動全景相合成」，相機分三次拍攝再合而為一，每張相片會有虛影提示用家接駁位，實試效果唔錯，即使細心觀察都未必能搵到駁位，勁如Photoshop！
</p><p>小測試<br>396mm試拍</p><p>試玩12倍變焦，主體Sharp，周邊環境有鬆矇效果，好鬼有大機Feel。</p><p>全景相</p><p>自動合成相片，無論光暗平衡、接駁位都做得相當唔錯，比用軟件方便好多。
</p><p>Profile</p><p>感光元件：1,000萬像素CCD<br>光學變焦：12倍<br>屏幕：2.7"<br>感光度：ISO64-6400<br>記憶卡：SD/SDHC<br>電源：AA電芯×4<br>體積：103×73×68mm<br>重量：325g<br>查詢：富士（24088663）</p></body></html>