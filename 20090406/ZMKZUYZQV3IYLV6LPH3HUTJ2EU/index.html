<html><header><meta charset="utf-8"><title>金手指：壓力測試已變笑話 - 孫柏文</title></header><body><h1>金手指：壓力測試已變笑話 - 孫柏文</h1><p>究竟啲花旗國銀行係咪雨過天晴？肯定唔係。<br>不過喺一個冇咗marktomarket嘅世界裏面，銀行條數真實有幾差，將會冇人知。如果冇人知，大家就可以扮冇事，扮雨過天晴繼續炒上。<br>講真，銀行係啲乜？咪係個錢入錢出嘅黑箱，希望最後有盈利咁解。唔同意孫柏文話銀行係黑箱嘅滙豐fan屎，唔該諗吓，你之前知唔知佢哋有個要上身嘅200億美元SIV？<br>點都好，大家可能會驚一旦黑箱被識穿，炒上動力就會冇咗。我只可以話，一個黑箱可以好耐都冇人識穿，睇吓馬多夫就知。</p><p>過到關就係英雄</p><p>馬多夫爆煲，係因為提款多過存款。其實如果冇人提款，馬多夫今日仲係過緊大富豪生活。銀行就一模一樣，所以除非有存戶擠提，啲銀行就可以繼續營業，用啲會計手段話自己大賺特賺！<br>就快要出第一季業績？啲銀行就話：「有機會做show啦！」都不知幾開心。<br>大家可能會話：「奧巴馬就係知啲銀行會勁屈會計制度機，所以就獨立地推出壓力測試。過到關就係英雄！起碼冇事。」<br>壓力測試嘅原意，係去睇究竟啲銀行喺更差嘅經濟環境下，頂唔頂得順。</p><p>避稅天堂咪譯錯</p><p>咁大家知唔知喺壓力測試中，假設09年最差嘅失業率有幾高？8.9%。<br>上個禮拜都已係8.5%，聰明嘅fan屎，你話啲銀行過到壓力測試係咪真係「冇事」？壓力測試已變笑話。<br>最後題外話。Taxhaven又唔係taxheaven，點解會被譯成「避稅天堂」？<br>孫柏文<br> http://phatdat.blogspot.com </p></body></html>