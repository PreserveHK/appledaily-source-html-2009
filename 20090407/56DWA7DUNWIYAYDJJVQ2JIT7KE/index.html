<html><header><meta charset="utf-8"><title>中環在線被問炒燶Accumulator入院　郭鶴年：冇呢啲事 - 李華華</title></header><body><h1>中環在線<br>被問炒燶Accumulator入院　郭鶴年：冇呢啲事 - 李華華</h1><p>噚日華華途經港島香格里拉酒店，巧遇呢間酒店嘅大股東、嘉里集團董事長郭鶴年啱啱hightea完畢。</p><p>一身輕裝冇保鑣</p><p>郭鶴年一身輕裝，恤衫西褲冇打呔，難得一個人離開酒店，冇保鑣傍住，華華諗住同佢老人家打個招呼，背後猛嗌郭生，點知佢一啲反應都冇。<br>不過難得見到大馬糖王，華華梗唔肯罷休，跟手攞張卡片出嚟，跑去佢面前，郭鶴年即刻停低，面露笑容話自己隻耳聾聾哋，聽得唔係好清楚喎。佢仲講句唔好意思，一啲架子都冇，幾大方。<br>舊年金融海嘯爆發，曾經有傳某位富商，因為炒外滙Accumulator（累計期權）而心情欠佳，最後搞到要住院休養。大家好想知郭生識唔識呢位富商，又或者呢位富商係咪佢本人呢？郭鶴年用好平和嘅語氣同華華講：「冇呢啲事，以前冇做（Accumulator）」，之後上咗座駕，絕塵而去。<br>郭鶴年今年已經85歲，身體不知幾壯健，枴杖都唔使用，但佢話自己年紀大，得閒就會約吓朋友出嚟食飯敍舊。</p><p>自己地頭食飯敍舊</p><p>咁噚日約咗邊個好友，就不得而知嘞。不過，貴為超級富豪，郭鶴年身家數以百億計，喺自己地頭食飯，身邊一個保鑣都冇，華華相信，佢對香港治安十分之有信心。<br><br>mailto:LiWaWa@AppleDaily.com</p></body></html>