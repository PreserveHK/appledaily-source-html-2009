<html><header><meta charset="utf-8"><title>轆Book：限量3合1</title></header><body><h1>轆Book：限量3合1</h1><p>三合一，唔係咖啡加糖加奶，而係指限量版TTCoupeWhiteEdition集Audi的三項人氣要素於一身。TT，品牌的經典跑車，加多次獲獎的引擎，再配上熱賣色系，呢款三合一，唔似咖啡要慢慢嗒去感受，只要用眼欣賞，然後上車踩油，就即時叫人迷倒。<br><br>記者：梁美甜<br>攝影：譚盈傑<br>Model：Camelia（StageModels）</p><p>集大熱元素
</p><p>TT自98年推出市場，一直受愛好高度操控及高性能的車迷追捧。而黑與白，無論係邊類車都屬熱賣顏色，Audi車更係當中經典，品牌旗下車系的黑、白兩色總係較諸其他顏色來得吸引。深知自己引人之處，於是乎推出限量版。以渾圓修長小跑車造型成為品牌經典的跑車TT，加上連續幾年由30多個國家認同的「國際引擎大獎」中，被選為最佳引擎之一的2.0TFSI引擎，再配以Audi長勝熱賣色系黑與白，打造成限量硬頂小跑車TTCoupeWhiteEdition。2.0TFSI引擎，輸出最高馬力達200匹，於1,800轉時就已經可以釋出高扭力，一如Audi素來引以自傲的本事，以小巧動力核心帶來高度效能。
</p><p>黑白撞色
</p><p>一般的TT有2.0TFSI及3.2Quattro兩款，基本上，車身外觀除鬼面罩外都係統一一個色，而限量版TT最大分別係在車身各部份玩黑白撞色，尤其係尾翼更有別於標準車型，將收納式電動尾翼換上固定式黑尾翼，整體感覺更硬淨更具跑味。甫見限量版TT，即時被19吋光面黑漆「Turbodesign」合金輪圈連255/35R19輪胎所吸引，純黑五爪星狀輪圈，線條幼細簡潔，但卻有一股霸氣。坦白講，第一時間係諗到強跑、高速入彎唔知好唔好玩呢？另外車頭及車側換上白色擾流，黑色配襯則仲有光面黑漆尾擾流、鬼面罩、氣壩及霧燈、側鏡。黑與白，絕對經典又超級搶眼。</p><p>Audi限量版TTCoupeWhiteEdition規格</p><p>引擎：	1,984cc直四配渦輪增壓<br>馬力：	200bhp/5,100-6,000rpm<br>扭力：	280Nm/1,800-5,000rpm<br>傳動：	六前速Stronic<br>	半自動波，前置<br>售價：$532,000<br>查詢：合迪汽車（25281862）</p></body></html>