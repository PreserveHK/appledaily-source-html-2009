<html><header><meta charset="utf-8"><title>寫生．取易</title></header><body><h1>寫生．取易</h1><p>睇過陳豪嘅《品味咖啡》，心諗：喝咗幾口Latte，難道就能輕易悟出人生道理？聽落誇張，但其實又錯唔晒，至起碼，如果你帶埋呢部GigabyteT1028，挾其Netbook般嘅輕巧機身，再搭埋UMPC嘅輕觸式扭芒，靈機一觸，馬上就可以將一閃嘅感覺用筆記錄低。<br><br>記者：陳國輝<br>攝影：伍慶泉<br>Model：Phoebe
</p><p>10.1"全屏幕手寫板</p><p>配9"芒嘅Netbook見得多，齋計ASUS已經要用晒十隻手指去數，另外大牌子還有Hp、Acer以及Fujitsu等，而T1028達到10.1"，仲要行TouchScreen，當然值得留意！重點在於套蒙恬手寫筆系統，無論喺Desktop抑或Word環境下，均可當畫板或手寫板用，屏幕下方仲有個細Box，假如你啲字迹太離譜，電腦會幫你搵出近似字款俾你揀。雖然好多人已有用蒙恬，聽落欠新鮮，但話晒第一次喺Netbook出現，兩者仲夾得唔錯㖭！<br>既然有TouchScreen，你一定會幻想佢配備埋MultiTouch喇！Sorry，咁諗只係啱一半，其實T1028嘅輕觸式屏幕只限於單點控制，即係話除咗Mouse以外就係Stylus；想利用兩點將照片放大、縮細，咁就要用鍵盤下面嘅TouchPad。但MultiTouchPad唔係新功能，玩法以及感覺係點，其實同ASUSNetbook好接近。</p><p>順時針一反變eBook</p><p>拎住部輕觸屏Netbook走入Café，得閒扮吓作家寫兩句，有時又上吓WiFi四圍碌一碌，或者陪朋友Chat一陣，亦係過日辰嘅好方法。近期，唔少網友仲Hit起喪煲日本漫畫eBook的習慣，而T1028另一特點就係提供直度顯示模式，只要㩒一下機側粒掣，屏幕立即由橫變直顯示，化身做電子書，而睇緊嗰陣，仲附帶逐頁揭功能，如果唔係呢本「書」重量達到1.3kg，真係唔錯。</p><p>Profile</p><p>處理器：IntelAtomN2701.6GHz<br>系統：WindowsXPHome<br>記憶體：1GB<br>屏幕：10.1"TouchLCD/1,024×600<br>硬碟：160GB<br>端子：3組USB2.0、耳筒、收音咪、4合1讀卡器、藍芽<br>電池：4Cells/4500mAh<br>重量：1.3kg<br>其他功能：180o轉旋屏幕、MultiTouchPad、130萬像素鏡頭、一鍵式畫面旋轉、電子書</p></body></html>