<html><header><meta charset="utf-8"><title>轆Book：旅殺手BenzC63AMGEstate</title></header><body><h1>轆Book：旅殺手BenzC63AMGEstate</h1><p>一架四百幾匹超級辣跑，採用兩廂式倔尾龍設計，可能你會藐佢虎頭蛇尾，但若以旅行車嚟睇，C63AMG霸氣橫溢惡形惡相，0-100km/h僅需4.6秒，幾乎殺低所有賣弄性能嘅旅行車，載住一家四口依然可以兇走人！你仲敢唔敢睇小佢？家現貨熱辣到港，毋須再落訂等餐懵啦。<br><br>記者：徐影龍<br>攝影：周旭文<br>Model：Kinki@PureModels</p><p>加速力超跑級</p><p>早於去年底亮相嘅平治C63AMGEstate終於有現貨。而且陳設同規格跟三廂式房車版近乎一模一樣，同樣嘅AMG包圍、四出式尾喉、胎軨、卡鉗等，但封得佢做「旅殺手」，當然唔係單靠幾樣外圍因素就成為最強旅行車，點都要講吓副6,208ccV8引擎，雖然電子限速下，極速最快只跑到250km，但玩0-100km/h僅需4.6秒，稱得上超跑級數，家陣講緊旅行車喎！<br>男人揸車唔係事必要飛，但骨子裏踩得起，揸辣車總令人虛榮滿心鬆毛鬆翼。若然老婆嫌C63AMG房車版太辣太霸道，不妨加5萬揀呢架旅行版，同佢講只係一架靚仔家庭車，囝囝囡囡連賓妹都啱坐，仲要同佢講多咗個大尾廂，出街Shopping即管放心盡掃，十袋八袋一樣擺得落。</p><p>貨Van級運載力</p><p>咪以為性能剛烈，操控上一定有難度，配搭嘅AMGSpeedshiftPlus7G-Tronic波箱，鬧市中時快時慢密密轉波，上落波段柔滑順暢。實地測試，以揸旅行車斯文心態揸入將軍澳市中心，輕掂油門不徐不疾，停燈位停斑馬線，一樣好Smooth好順。457匹馬力好難玩得盡，但旅行車大尾廂則派上用場，一般狀態下容量為485公升，足夠你擺入12箱橙，若然摺低尾排座椅，容量更提升至1,500公升，單車、滑浪板都擺得落。<br>其他豪華又實用嘅設備，仲有前排兩張電控仿桶椅，三組位置記憶，㩒吓個掣，兩公婆再加老爺個身形都即時Fit到，唔使左校右校。車內設有GPS導航，開合式設計，有需要時屏幕先升起，全中文介面有齊香港最Update地圖，一家人FamilyDay遊車河去到新界山旮旯，唔會再驚蕩失路。</p><p>規格</p><p>引擎：6,208ccV8<br>馬力：457hp/6,800rpm<br>扭力：600Nm/5,000rpm<br>傳動：7G-Tronic加減自動波<br>0-100km/h：4.6秒<br>極速：250km（電子限速）<br>售價：$1,138,000<br>查詢：BenzHK（25948128）</p></body></html>