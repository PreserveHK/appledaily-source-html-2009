<html><header><meta charset="utf-8"><title>中環在線細佬做掛名老闆代繳16億　四叔榮升廣東交稅王 - 李華華</title></header><body><h1>中環在線<br>細佬做掛名老闆代繳16億　四叔榮升廣東交稅王 - 李華華</h1><p>廣東省地稅局近日公佈08年「納稅百強企業排行榜」，四叔李兆基細佬李兆楠成為廣東交稅最多大戶，旗下廣州恒德貿易舊年納稅高達15.86億人仔，成為全省進貢稅局最多嘅私人企業。不過，人稱五叔嘅李兆楠只係「掛名」老闆，真正幕後揸fit人，其實係自謙「冒牌股神」嘅四叔。<br>恒德舊年交稅近16億人仔，全拜期內兩次大手沽售手持嘅平保（2318）A股帶挈，除咗幫四叔套現逾70億人仔，亦為廣東庫房帶嚟大筆進賬。原來眼光獨到嘅四叔，鍾情內地保險股，幾年前除咗入股國壽（2628），亦吼中平保，03年透過細佬五叔成立恒德貿易，入股仲未上市嘅平保，以幾蚊價錢，買入兩億股平保限售股。舊年3月，呢批平保A股限售股解禁，四叔半年間先後兩次沽貨套現，算係幫補吓金融海嘯嘅損失。</p><p>沽平保A股套現逾70億</p><p>據平保第三季度報告資料，現時恒德仲揸住約7400萬股平保A股，佔流通股1.89%，以噚日收市價40.61蚊人仔計，市值超過30億人仔。<br>五叔李兆楠一直長住廣東順德，過去3年都打入內地《胡潤金融富豪榜》頭三甲，以06年成績最好，排名榜首；07年表現差啲，變做梗頸三；舊年就以89億人仔身家升高一級，位列阿二，僅以一億銀之差，落後首富新希望集團老總劉永好。<br><br>李華華<br>mailto:LiWaWa@AppleDaily.com</p></body></html>