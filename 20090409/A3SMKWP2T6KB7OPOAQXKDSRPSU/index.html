<html><header><meta charset="utf-8"><title>馮仁昭四圍超：Mandy全靠美腿冧仔 - 馮仁昭</title></header><body><h1>馮仁昭四圍超：Mandy全靠美腿冧仔 - 馮仁昭</h1><p>鍾嘉欣同埋陳柏霖女友MandyLieu等，噚日喺尖沙嘴為牛仔便服7ForAllMankind行騷。Mandy着熱褲行騷展示美腿，佢都自豪地咁話男友經常讚佢，Mandy話：「佢梗係鍾意啦，成日讚㗎，我對腳嘅比例仲長過個身，我都想個身長番啲，咁就會高啲囉。」佢仲話美腿全靠勤力搽護膚乳液得番嚟嘅。鍾嘉欣以背心短褲上陣，佢話：「唔係性感，係健康，summer呀。」徐子珊出唱片強打性感，可擔心成為佢嘅勁敵？鍾嘉欣話：「唔驚，喺子珊身上都可以學嘢，佢係好有潛質嘅歌手。」佢又話自己都敢着bratop跳舞唱歌，但性感要循序漸進。</p></body></html>