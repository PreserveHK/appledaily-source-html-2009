<html><header><meta charset="utf-8"><title>轆Book（數牌頭）：21歲揸林寶　夠大先過癮</title></header><body><h1>轆Book（數牌頭）：<br>21歲揸林寶　夠大先過癮</h1><p>林寶堅尼同法拉利，天生宿敵，鬥馬力、鬥身價、鬥Size，到今日仍然火併連連。但一般人總覺林寶比拉利更高不可攀，唔係講車價，而係呢頭蠻牛火氣實在太大，難以駕馭。搞娛樂嘅William，21歲仔就擁有人生首架大寶，「揸大寶先夠經典！」<br><br>記者：徐影龍<br>攝影：伍慶泉、梁細權<br>Model：Pantene@PureModels</p><p>夠膽改成甩尾車</p><p>今年24歲青靚白淨後生仔、含住金鎖匙出世、屋企十幾架頂級靚車，好難令人唔戴有色眼鏡睇佢，第一時間就將William歸類為二世祖，「呢架大寶Murcielago，係3年前幫老竇傾掂單大生意而獎勵我嘅，當時老竇問我鍾意咩車，我膽粗粗講林寶堅尼，咁啱有朋友放車，卒之用咗差唔多三百萬買架Murcielago。」當時你21歲咋喎？「係呀，林寶由細恨到大，正統鷗翼靚到連我魂魄都勾埋，馬力勁偈夠響，車身闊大夠霸氣，同家流行嘅細寶好唔同，大寶嗰種君臨天下嘅氣勢，始終先係最經典嘅。不過佢車身太矮好易刮底，所以平時都好少揸。」無估錯你啦，得個擺字，邊舞得掂吖，「揸咗一排，感覺真係好正，唔止外表因素，引擎同扭力都同幻想咗21年嘅感覺有好大分別。不過由於車身太龐大，入急彎唔係咁得心應手，最後俾我由四輪驅動改成尾驅，就番我玩開甩尾嘅底子，始終車應該配合人，唔係由人去就架車。」</p><p>天生賽車狂</p><p>人哋廠方花咁多錢研究驅動系統，居然夠膽改成甩尾車？越傾越覺自己以貌取人相當膚淺，「我喺加拿大讀書時已玩開賽車，試過陪朋友落場砌，之後有個法國人居然邀請我加入車隊玩職業賽，老竇梗係唔畀啦，仲嗱嗱臨Call我返香港打理家族生意。手痕想飆車時咪上珠海玩囉，後尾識咗James、Wing等甩尾王，第一次參加佢哋嘅賽事就攞咗個亞軍喇。」原來咁有甩尾天份，咁架「尾轆」大寶咪揸得好得心應手？「真係越揸越順，我寧願甩尾都唔想推頭，Murcielago夠重夠橫，重心又低，入急彎時易Drift得嚟又易Handle，完全UnderControl，同樣揸大寶嘅朋友，入彎都無我咁順。<br>「相比下，細寶入彎當然靈活得多，唔係點會咁多人買吖。大寶就略為『掗拃』，我真係唔敢揸落旺角同人逼，但佢畀到我好強而有力嘅信賴，大寶喺我心目中，永遠都比法拉利高一級，雖然我揸架F360仲多啲……」</p><p>周董、Aaron係Fans</p><p>周杰倫愛黑色神秘，生日收到阿媽送嘅限量版蝙蝠俠唔滿足，開口話要買林寶09最新蝙蝠車Reventon，齋車賣140萬美金，出牌打埋稅超過二千萬港元，周媽即時叫停唔批准，當然係愛子心切多過畀唔起啦。</p><p>馬、牛唔妥有段古</p><p>話說當年FerruccioLamborghini搞開農業車輛，曾向拉利創辦人EnzoAnselmoFerrari投訴過F250GT波箱有缺點，居然被Ferrari寸番轉頭，叫佢返歸揸農業車！谷鬼氣下決意踩場鬥做SuperCar，而且堅持拉利有乜，林寶一定要勁過佢。雖然到今日，林寶已經歷過破產、被收購等命運，但精雕細琢嘅造工同堅持，仍可力保車壇神枱級超跑地位，有意無意間跟拉利繼續鬥落去。</p><p>同戰鬥機鍊</p><p>Reventon為林寶最新千萬力作，全球限量僅20架，香港又叻一次，居然已有兩架搶先到港。暫時只傳玩具大王蔡志明送咗架畀個仔，另一架買主則係神秘富豪。Reventon以MurcielagoLP640為藍本設計，外表就參考F22戰鬥機，廠方仲鬼馬到搵架真正戰鬥機嚟鬥直路，結果當然係Reventon贏啦。</p><p>玩嘢短打</p><p>唔好話隔籬William將大寶改成尾轆車夠玩嘢，外國Fans玩得仲大，「創舉」叫人大開眼界。<br><br>網址： http://funnyvc.blogspot.com/2009/04/blog-post_06.html </p><p>蠻牛溫柔一面</p><p>拉利用躍馬做廠徽，林寶就整隻蠻牛加個盾，男人就係最Buy佢火氣十足，夠晒Man。其實林寶出咗好多周邊Product，都係以冧女仔為賣點，保有蠻牛Logo之餘，設計上其實相當之靚……</p><p>查詢：嘉信汽車（29006666）</p></body></html>