<html><header><meta charset="utf-8"><title>中環在線：銀基上市主席豪隊五糧液 - 李華華</title></header><body><h1>中環在線：銀基上市主席豪隊五糧液 - 李華華</h1><p>新股銀基集團（886）係五糧液最大經銷商，噚日喺港交所（388）上市，公司拎出王牌佳釀「巴拿馬金獎紀念酒」，送畀港交所留念。<br>睇到支酒個名已經夠晒架勢，原來仲有段古，話說五糧液集團為紀念獲得1915年巴拿馬萬國博覽會（即係家世界博覽會）金獎，喺05年推出呢支珍藏酒，仲係出於五糧液酒廠600年老窖，用已經窖藏90年嘅陳年佳釀，由國家一級調酒師調製而成，全球限售100支。同年西藏自治區成立40周年，支酒被大昭寺選為永久供奉護法酒，咪話唔巴閉。<br>銀基噚日又特登帶咗幾箱五糧液同來賓分享，令到交易所霎時之間酒香四溢，主席梁國興仲趁機賣花讚花香，「五糧液咁好嘅酒，梗係飲多兩杯。」</p></body></html>