<html><header><meta charset="utf-8"><title>隔牆有耳：JohnNash眼中的潮童 - 李八方</title></header><body><h1>隔牆有耳：JohnNash眼中的潮童 - 李八方</h1><p>奧斯卡金像獎最佳影片《有你終身美麗》（ABeautifulMind）改編自傳奇數學家約翰．納殊教授（JohnNash）生平，呢位94年憑博弈論（GameTheory）獲諾貝爾經濟學獎嘅殿堂級學者，噚日到理大同中學生對話，可惜好多潮童有眼不識泰山，魚翅當粉絲，懵盛盛以為係補習天王會考貼士講座，真係失禮。</p><p>學生以為係補習天王</p><p>納殊教授今次係應理大邀請嚟港出席新校長唐偉章就職禮，校方同青協安排佢噚日同學生對話，出席嘅多數係中學生。納殊教授過多兩個月就81歲，睇嚟好健康，佢太太同公子都有隨行。教授噚日不談學術，主要講數學同人生哲理，佢用英語發言，加上潮童乳臭未乾，有幾多人聽得明好成疑問，八方見到有學生索性搵周公對話。<br>理大後來出新聞稿，指學生見到教授雀躍萬分，似乎有啲誇大，八方覺得教授對牛彈琴就真！兆基創意書院有四個女生慕名而至，可惜失望而回，因為完全聽唔明教授講乜。「其實呢次係講乜？」佢哋話社工介紹嚟聽，「以為係補習社講座，同考試有關，可以攞啲考試貼士！」喺呢度，八方要一讚英語流利嘅MC林小姐，教授每答完一條問題，佢都好落力繙譯大意，否則學生可能更加一頭霧水。<br>學生入寶山空手回，其實噚日講座都有幾個笑位，電影戲情指納殊受金髮美女啟示而開創博弈論，佢噚日澄清冇咁嘅事，自己冇此艷福；有學生問佢除咗數學同經濟外，仲鍾意乜，佢話瞓覺，唔少潮童好有共鳴，哄堂大笑。<br>納殊教授嘅博弈論被用喺經濟學上大放異彩，但對於如何重振環球經濟，佢似乎未有好建議，只係話各國政府投入資金喺不同方面會有不同效果，好難一概而論。有學生問佢，青年人應着重搵錢定興趣，佢話自己後生時都面對此抉擇，最初想喺工程方面發展，因為當時做工程最賺錢，後來覺得好複雜，捨難取易轉而研究唔賺錢嘅化學，但都係覺得唔啱自己，最後改讀數學，終於搵到發展方向。<br><br>mailto:pf_lee@appledaily.com</p></body></html>