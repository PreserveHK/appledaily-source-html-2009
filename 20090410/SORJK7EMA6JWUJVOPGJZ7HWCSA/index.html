<html><header><meta charset="utf-8"><title>假蛋　珍蛋</title></header><body><h1>假蛋　珍蛋</h1><p>今日復活節，總想食蛋應吓節。據探子回報，近日有一酒店餐廳明目張膽賣假蛋，卻不含三聚氰胺，亦不似橡膠波；造型幾可亂真，不過入口完全沒有蛋味，甜到入心，有清香檸檬味，甚至比真蛋更好食！記者：吳允冲<br><br>攝影：梁細權、王文忠</p><p>鵪鶉蛋</p><p>最細隻，膽固醇是雞蛋的三分一。多是原隻烚或鹽焗。</p><p>白鴿蛋</p><p>膽固醇含量較低，蛋白呈啫喱狀，要先蒸熟。</p><p>雞蛋</p><p>最常食的蛋，不同「國籍」有不同顏色，白色是美國蛋。</p><p>天鵝蛋</p><p>體積比雞蛋大三分一，蛋白細滑，蛋黃膠質重。</p><p>分子詐蛋</p><p>此假蛋其實是朗豪酒店Portal最新推出的分子料理甜品。分子料理的精髓是將食材的味道分拆再重組，顛覆味覺，未放入口都唔知係咩味道，像紅菜頭加伏特加做泡泡，番茄變成一粒粒魚子，最搞鬼係用西瓜汁做刺身。要試勻五道「詐」菜，都係$238，可以平平哋試分子料理。</p><p>千年鹹蛋（分子料理套餐$238）</p><p>蛋白以朱古力、蛋白、糖霜做，蛋黃則是檸檬汁忌廉，外層是真蛋殼，以中國茶上色，唔食得。</p><p>Portal-Work&amp;Play（35523232）<br>旺角上海街555號朗豪酒店5樓</p><p>魚翅天鵝蛋</p><p>天鵝肉吃不到，也可以試試珍貴的天鵝蛋。國金軒推出了幾款用蛋做的矜貴菜式應節，用比雞蛋大三分一的天鵝蛋伴紅燒翅，或加花膠絲炒成桂花蛋，清香又軟滑。經濟選擇也有以蛋做的點心，好似外形趣致的三色蛋白兔餃，以鹹蛋、雞蛋及皮蛋粒作餡，有三重口感。</p><p>天鵝蛋紅燒翅$480</p><p>天鵝蛋蛋黃膠質重，做成溫泉蛋，蛋白滑嫩，蛋黃又有「掛膠」的效果，二両半牙揀翅，又鮮又滑。師傅以雪白蛋身加魚翅扮羽毛，砌成精緻的天鵝造型。</p><p>官燕鴿蛋$380</p><p>白鴿蛋先蒸後煎，外層脆脆內裏蛋黃又香，加上官燕絲，含豐富蛋白質，健康又養顏。</p><p>鵝肝酒心蛋$160</p><p>用新鮮蝦混合鹹蛋黃打成蝦膠，鵝肝紅酒餡一咬即破，有爆漿的效果，炸得香口又彈牙，蘸點紅酒汁，酒味帶出蝦膠的鮮味。</p><p>國金軒（23933933）<br>中環IFC商場2期3樓3101店</p><p>炸蛋天婦羅</p><p>蛋天婦羅不是傳統日本菜，在30年前才出現，以前只是師傅的私房美食，熟客先識食，連menu上也沒有。雞蛋天婦羅用九州走地雞蛋，放在秋田小町米上，蛋黃質感濃稠，加點醬油撈飯，好食到停唔到口。</p><p>雞蛋天婦羅$60</p><p>稻菊（28050600）<br>中環IFC商場2期4樓4001-7舖</p><p>巨型波蛋</p><p>Poachedegg水煮蛋，又稱波蛋，特別用澳洲蛋來做，size比美國蛋大。滾水預先放醋，雞蛋就會在水中凝結變成波蛋，圓碌碌好飽滿，切開蛋黃汁漏出，用麪包點來吃，或伴挪威煙三文魚，滑溜又有蛋香。</p><p>波蛋伴煙三文魚及蘆笋配荷蘭汁$148</p><p>CafeCosta（21187600）<br>中環IFC商場3樓連卡佛內</p><p>黑松露鵪鶉蛋</p><p>鵪鶉蛋平時多是鹽焗，法式做法就用來煎蛋，再用原粒黑松露刨薄片放在煎蛋上，立刻聲價十倍。綿滑的鵪鶉蛋配搭黑松露，一清一濃，味道很夾。</p><p>黑松露鵪鶉蛋（星期日自助午餐任食item，必食還有生蠔、長腳蟹等）<br>成人$388、小童$188</p><p>HOne（28050638）<br>中環IFC商場2期4樓4008號舖</p></body></html>