<html><header><meta charset="utf-8"><title>轆Book：雨中嘆　奏鳴曲</title></header><body><h1>轆Book：雨中嘆　奏鳴曲</h1><p>今日焦點：Sonata（奏鳴曲）。要多謝佢連日來冒雨陪我跑過唔少路，雨中長測，本來令人煩厭，但意外地，Sonata竟讓我發現，喺雨中穿梭，都可以係享受。望住連日影嘅靚相，又點忍得住唔Show畀你睇，Sonata同細雨合譜嘅奏鳴曲，原來別有吸引力。<br><br>記者：梁美甜<br>攝影：陳盛臣<br>模特兒：AK（StageModels）</p><p>雨天變美景</p><p>同Sonata朝夕相對，開始欣賞到佢嘅「內涵」。寬敞車廂，有埋大天窗，前後排空間闊落。不過我最欣賞都係置物位夠多元化，好似駕駛席門邊把手屬封底式，放碎銀至好，出入隧道唔使四圍摷。落雨唔方便開窗，開冷氣又嫌稍冷，選配前排加熱座椅，即時暖洋洋，夠窩心。雨太大，心情鬱悶，全車原廠音響，配合恒溫冷氣及超舒服真皮座椅，營造舒適駕乘氣氛，悶氣消失，下雨都即時變美景。</p><p>韓風低調沉實</p><p>一直認為，工作夥伴不宜太耀眼矚目，所以喜歡Sonata，唔屬望一眼就會鎖住目光一類，四平八穩，唔搞花臣。今次春雨綿綿下與Sonata作伴跑足三日，竟意外地發現，在雨粉紛飛中嘅Sonata，竟顯得昂揚不凡，也自有氣派。仿似上一代AudiA4嘅頭燈，方正平實，加點鍍飾，又帶有自家韓式味道，17吋十輻式運動型輪圈為呢部房車加上活力感。講樣，作為一部中型房車，唔屬大路之選嘅佢，的確絕不失禮。另一魅力係，新一代Sonata於08年已經名列美國節能經濟委員會ACEEE列出2008節能車種名單之上。</p><p>紮實走濕路</p><p>毛毛細雨下，以低燈或霧燈遊走山路，由西貢公路跑到清水灣道，喺狹窄蜿蜒山路都依然穩定又紮實，令人忘記佢身形其實唔細，KickDown反應更比預期中快而敏感，操控得心應手。惟17吋輪胎於較高速轉向時有搶胎情況，即是輪胎只配合房車斯文駕駛模式，唔可以太激！幾日間跑足四百幾公里，都依然未喘氣，油燈都未着，最犀利係Sonata車價唔過廿萬，以呢個價提供2.4公升CVVT引擎搭配加減波，實在超值！</p><p>HyundaiSonata2.4規格</p><p>引擎：2,359cc直四<br>馬力：179ps/6,000rpm<br>扭力：23.5kgm/4,000rpm<br>傳動：五前速加減波<br>售價：$199,800起<br>查詢：現代汽車（34288288）</p></body></html>