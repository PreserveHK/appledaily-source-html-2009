<html><header><meta charset="utf-8"><title>開桌球室拉大隊蒲頭倪震啜周慧敏避提張茆</title></header><body><h1>開桌球室拉大隊蒲頭<br>倪震啜周慧敏避提張茆</h1><p>倪震開桌球室，太太周慧敏聯同老爺奶奶倪匡夫婦及圈中友好撐場，倪震、周慧敏夫妻二人早有準備，對早前介入二人感情的城大學生張茆的問題齊心封口不作回應，倪震更即場上演一幕親吻太太晒恩愛真人騷，周慧敏一副甜到漏冧樣，同時她也主動澄清沒出錢給倪震開舖。</p><p>倪震與友人合資數百萬在尖沙嘴開設的酒吧式桌球室昨日開幕，除一家動員撐場外，圈中老友狄波拉、鄭中基、古巨基、王馨平夫婦、谷祖琳、張敬軒、農夫等到賀。剪綵時有人要求倪震親吻太太，倪震吻了周慧敏，而她則伸手攬住倪震，二人合拍得連回應問題的口供也甚一致。</p><p>懶理白韻琴鬧劇</p><p>倪震被問到是否歡迎曾偷啜的城大學生張茆到場打波時，即時封口，例牌以：「唔好意思，我唔回應啦！」作擋箭牌。至於一直力撐他的白韻琴自導自演與謝偉俊分手的一場鬧劇，倪震也表示沒意見。周慧敏同樣對張茆的問題表示冇回應，她強調絕對信任倪震，更主動說：「唔好話我有份投資，我哋財政獨立。」</p><p>「去蘭桂坊梗咀女」</p><p>倪匡就繼續強撐愛兒，指兒子生性。但當時有女友的倪震去了蘭桂坊與其他女子接吻，倪匡說：「去蘭桂坊梗係咀女，唔通睇聖經咩？但我永遠唔明點解要去酒吧飲酒而唔係去屋企飲。」<br>此外，狄波拉被問到會否為謝霆鋒新居舉行入伙派對？她說：「唔好啦！佢哋有自己天地，交畀新抱仔搞，我唔會插手。」至於女兒婷婷被指與安志杰同居？她說：「婷婷已經20幾歲係大人，唔好由父母講佢同居定拍拖，就算拍拖都好平常。」<br>採訪：魯萍<br>攝影：陳志嵐、陳順禎</p></body></html>