<html><header><meta charset="utf-8"><title>轆Book：首部環保汽油SUV夠照
</title></header><body><h1>轆Book：首部環保汽油SUV夠照
</h1><p>Murano，意大利琉璃工藝，舉世知名；Green，即時想到的，講環保。MuranoGreen，好似「美點雙輝」，拼出日產新車，設計理念係SculptureinMotion，主打賣點「全港首部環保汽油SUV」，玩藝術、領潮流。唔識藝術嘅我就一樣Buy環保，因為潛台詞＝慳錢！點知第一眼望MuranoGreen，即時發現藝術果然「夠照」！點照？睇頭燈！<br><br>記者：梁美甜<br>攝影：王文忠<br>模特兒：Ayu<br>特別嘉賓：Shadow</p><p>點解咁照？
</p><p>頭燈組係一排多個立體射燈向前推展，似唔似Sculpture？有無藝術味就見仁見智，個人就覺得夠靚夠搶仲好夠照！</p><p>慳玩性能四驅
</p><p>MuranoGreen打正「全港首部環保汽油SUV」旗號，有幾環保？簡單啲，政府準則，過兩關：低排廢、低耗油。或者可以咁睇，以現今乜都用金錢衡量嘅世代，側重實際層面嘅使錢藝術，政府「照」如車頭射燈般有力夠撐，扑槌買即時慳$33,200首次登記稅至實在，有幾藝術同點環保反而係Bonus！<br>其實同系3.5L型號早喺去年10月引入，部車豪華又好玩，車價約44萬，直逼豪華MPV。不過香港人普遍要求：「付出少少得益多多」，咁今日MuranoGreen又似乎另有搶客本事！全新四驅MuranoGreen以2.5公升偈為動力核心，搭配XTRONICCVT波箱，廠方數據約$1.2/km，加上慳油波箱更加入全新ASC智能系統，系統能根據駕駛者習慣以及路面環境而自行調節控制轉波時間，更能有效控制燃油效益以及提升整體性能，慳家又性能兼具，好玩又乘載量大！
</p><p>狂試入彎</p><p>呢日唔覺意見到狗狗Shadow，超級怕狗如我都被軟柔長毛所征服，就以Murano帶埋佢出動，齊齊呼吸新鮮空氣。可惜MuranoGreen唔似3.5版有個大天窗同行李架，我同Shadow唔可以一抬頭就同藍天打氣。幸好，車身高車廂大，單係尾廂都有402L容積，摺埋後排容積升至838L，任Shadow點跳點舞都得！<br>MuranoGreen一如3.5版本，仿跑車線條以及誇而獨特車頭設計及鬼面罩、漆油自動修補功能、引擎環保慳家、配備多個電子功能系統、智能四驅系統AllMode4×4-i等等。不過見佢車身高，心諗轉彎時BodyRoll應該相應更大。以4、50km/h入彎，無事；6、70km/h再跑幾轉，又得！好，提升至7、80km/h入彎……結果係傾側度唔係太明顯兼夾指向性高，就連車尾都無太多左右甩等多餘動作，佩服囉！</p><p>有感而發環保=＄？
</p><p>無疑，講到揸車+環保，一般人都離不開只考慮到一個字：錢！大家着眼點都係「慳到幾多稅？慳到幾多油？」我就覺得，大家唔好忽略，義務與責任都好重要，環保唔係建基於人哋畀優惠，同少使幾多錢。自覺啲，出部環保車慳油慳錢之餘，學吓慳油揸車法、着重保養等都唔少得。想要更好嘅生態環境，駕駛者都好應該出心出力。</p><p>1.內裝簡潔得嚟有強烈時尚感。
</p><p>2.儀錶板猶如飛機起動般，每次啟動，都會像掃描般先運轉一次。</p><p>3.車尾設計歐洲味濃，源自Murano熱捧美國市場之故。</p><p>4.具有全新智能四驅AllMode4x4-i功能，行市區、Off-road都掂！</p><p>5.採用曾奪得十大引擎獎嘅QR25DE引擎。</p><p>6.行李廂設按鈕，一拉、一按，後排座椅自動摺合或回位。</p><p>7.車尾及盲點有視泊系統幫你睇真啲。</p><p>8.後排空間十足，惟車身高，老人細路上落較吃力。</p><p>9.單係行李廂已有402L容積，同Shadow去野餐都得。</p><p>NissanMuranoGreen規格
</p><p>引擎：2,488c.c.直四<br>馬力：170ps/5,600rpm<br>扭力：25.0kgm/3,900rpm<br>傳動：XTRONICCVT<br>售價：$316,800<br>查詢：合誠汽車（22621088）</p></body></html>