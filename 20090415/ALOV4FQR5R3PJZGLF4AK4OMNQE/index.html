<html><header><meta charset="utf-8"><title>中環在線：榮太子炒燶外滙照加薪 - 李華華</title></header><body><h1>中環在線：榮太子炒燶外滙照加薪 - 李華華</h1><p>炒燶外滙累計認購期權「Ikillyoulater」狂蝕過百億元嘅中信泰富（267），噚日公佈前主席榮太子榮智健主政嘅最後一份年報，封面雖然強調「實力為本」，但配相嘅香港中信大廈總部商場中庭，睇落好似墮落深淵咁，唔通預示咗榮氏年代告一段落？真係該煨！<br>華華睇番榮太子最後嘅《致股東書》，署名日期係3月25日，當時仲未「面對現實，選擇退位讓賢」，文句依然對未來充滿希望，可惜警方喺4月初介入調查，溫家寶爺爺又揚言絕不手軟，呢位叱咤一時嘅風雲人物先無奈咁自「叮」。</p><p>中信20董事冇花紅分</p><p>講到尾，炒燶外滙令中信泰富08年成績表首次見紅，20位董事一律「連坐」冇花紅分，之不過，單計薪金加津貼同實物收益，大部份嘅涉案主角都逆市有進賬，榮智健舊年就多14.64%至368萬銀；阿仔榮明杰仲誇張，多45.54%至163萬銀；阿女榮明方雖已降職處分，但因為唔係董事，搵幾多毋須公開。至於公職王兼前董事總經理范鴻齡，亦多14.29%至344萬銀。不過，有份喺外滙合約簽名嘅莫偉龍，08年遭減薪2萬大元至206萬，唔知算唔算係人間悲劇？<br><br>李華華<br>mailto:LiWaWa@AppleDaily.com</p></body></html>