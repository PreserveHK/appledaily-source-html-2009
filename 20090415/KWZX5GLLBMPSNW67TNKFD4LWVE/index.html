<html><header><meta charset="utf-8"><title>有牛有夢想</title></header><body><h1>有牛有夢想</h1><p>「呢個場我睇嘅！」我常覺得草原上拿住支竹，向我回望的紅披肩這樣說。<br>在肯尼亞馬塞馬拉的草原上，我們好多次遇上晨霧中，站在牛群中小草坡上，廣大的耶穌光做背景的紅艷身影。每次想拍照卻給導遊阻止：「佢哋會收好多錢㗎！」即是幾多?由頭到尾他都說不出所以然。總之我們見到獅子會駛過去，甚至響按咇醒佢，但見到馬塞族人就要繞道走，擺明要買佢怕！<br><br>記者、攝影：陳慧敏<br>鳴謝：肯尼亞旅遊局、肯尼亞航空</p><p>乾濕牛屎招待
</p><p>一聲令下，馬塞細路由村子四面八方湧出，排成一條彎彎曲曲的長龍。阿媽下令全列四十個細路一齊笑，一齊揮手。我坐下，也是四十幾人一齊坐，好壯觀。我們參觀的馬塞族小村，離度假村約只10分鐘車程。十來戶人家，大人披着鮮艷方巾，細路淨着上衫或光脫脫。<br>馬塞人絕不窮。我們一行六人的入場費是$100一位，他們有錢就去投資，不要股票不要金，買的是$1,500至$2,000一隻曉行曉生仔的黃牛！旅遊書說他們會以熱騰騰的鮮牛屎洗手，以牛屎乾抹手，是為招待上賓之禮。或者知我們受不起，我們沒緣接這大禮。但在這乾旱，沒LV沒名牌也沒半山豪宅的地帶，活牛是他們的生命泉源。他們早餐喝奶混鮮牛血，晚餐吃燒牛肉，娶老婆用15隻牛過大禮，用牛糞作小平房，12年後房子老化就再覓水土豐美的地方放牛，另起爐灶。生老病死，臨危苦困都以牛相伴，有牛就有夢想，小朋友可以讀書，男人可以跳高，三不五時孕育田徑場上大堆破紀錄的選手。相反你屋企牛毛都冇條，得幾杯紅酒牛血都冇滴，他們會話：「乜你咁落泊呀？」</p><p>好男人跳得高</p><p>小孩子像經過特訓地坐定定給我們拍照，村子裏的男人個個一字排開，哼起吟吟的歌，然後個個輪住垂直地跳，老實說，這畫面由我睇Discovery、到酒店、去草原晚餐、直至親身來到村子已經看過不知多少遍，每人輪流跳幾勻，次次都讓我們看得興致勃勃，跳到我們發吽豆都未跳完。做乜啫？原來除了夜裏站崗及到野外放牛外，所有事情包括劈柴、起屋、作小手工、煮飯洗衫湊仔同劏牛都是女人的工作。咁男人呢？女導遊Ester不屑地：「Sitting、Lying、TalkingandJumping！」馬塞男人的人生目標只有一個，就是——跳。跳得越高者「能力」高聲望更高，越受女人歡迎，仲可以做村長。「我們阿爺那代，每個男丁都要用長矛刺死獅子，才叫完成成人禮。」當年好多少年人一過成人禮多幾條戰鬥留下的疤。不過自從草原成了國家保護區後，本來就很少打獵的他們更不再狩獵獅子了，精力都拿來跳！然而經過千百年的傳統及動物間的傳說，到今日，他們招搖地穿着紅披肩，領着牛群在草原上放牧，獅子一看到那抹紅，嗅到他們的氣味，還是會逃得遠遠的。</p><p>花記冇人吼</p><p>村子的另一頭是小市集，見到幾個披住紅披肩的靚仔：「嘩！好型呀！」幾個聰明的細路即意會到這是好用的讚美話，全村人都不停好型呀！好型呀的繞着我們轉。我看中了一隻似乎是童裝Size的串珠手鈪，開檔的兩公婆三個人五隻手，出盡全力一邊「好型呀！好型呀！」一邊監粗將手鈪套入我手腕，「喂好勁痛！」他們的手好大，好有力，但非常乾燥，是在草原生活的證明。但我不厚道，剛剛牛屎起屋一幕，像電影主角臨死的人生倒映般烚烚聲映入腦海，嘟一聲！套入了！但我的手則溫溫聲發麻！旁邊大家不停追住我行家手上的Baby-G20周年特別紀念版：「賣畀我啦！」「你喺我檔口任揀啲嘢交換啦！」一圈男人丟下老婆，手捧禮物拚命追着Baby-G少女。他們喜歡以物易物，換來他們難求的一點方便。我隻錶都是白色的，而且是花園街$39正宗塑膠跳字錶，同殺價後約$40的馬塞人串珠手鈪天生一對。我刻意抽高衣袖讓它在我古銅色的手腕上掩掩映映，此時，成個護心鏡般大的項圈冚上我頭上，呢，即是光着身都包保兩點不露，很風情的Size。「幾錢？」「$150,000先令，好型呀！」「我用隻錶同你換？」「好呀！但要加埋部相機喎！」「……」</p><p>出門提一提</p><p>簽證：特區護照或BNO可在機場落地簽證。查詢：25205000（肯尼亞共和國領事館）<br><br>機票：乘肯尼亞航空直飛奈羅比，來回票價約$7,200起。查詢；36782000（肯尼亞航空）<br><br>貨幣：1港元約兌10.54肯尼亞先令<br><br>電壓：240V，三扁腳插座<br><br>旅遊查詢： http://www.magicalkenya.com </p><p>下周肯尼亞馬塞馬拉天晴，19-33℃</p></body></html>