<html><header><meta charset="utf-8"><title>敏妮Talk：舉袋 - 溫敏妮</title></header><body><h1>敏妮Talk：舉袋 - 溫敏妮</h1><p>呢個復活節假期，敏妮做咗一件以前從未做過嘅嘢，就係「舉袋」，即係拎個名牌手袋去二手店賣！<br>敏妮今次踏出歷史第一步，唔係為自己，而係為手帕交L，佢本身唔係名牌奴隸，要舉袋唔係等錢使，只係有啲「狂蜂浪蝶」無啦啦送個名牌袋俾佢，拒絕又冇禮貌，自用又唔啱，所以就叫敏妮一齊去舉咗佢，套現換個啱用嘅手袋。<br>由於敏妮第一次舉袋，所以冇乜經驗，嗰位店長問敏妮，「小姐，你心入面有冇諗住想賣乜嘢價？你個袋好似之前做過半價，你諗住賣幾多錢？大家可以商議吓。」原來舉袋都要做marketresearch，敏妮同手帕交L都唔知個袋原價幾錢，至於係咪好似位店長講，個袋之前曾經做過半價，就更加冇資料，但敏妮相信，個位店長有借意壓價之嫌。<br>店長提供咗兩個選擇，一係即時攞現金，一係留低個袋寄賣，後者價錢當然可以爭取高啲，但無論賣唔賣得出，店舖都會抽番標價嘅一成做佣金。據一位經常去舉袋嘅朋友講，除非你個袋好搶手，否則一兩個禮拜，店長就會打電話叫你減價。</p><p>有早知冇乞兒</p><p>敏妮同手帕交L都怕麻煩，尤其手帕交L係因為個款唔啱用先拎去舉，所以深信個袋都好難短期賣出，為咗唔想成日收到店長叫減價嘅電話，所以即時收現金。<br>敏妮同手帕交L之後都冇再翻查個袋究竟值幾錢，對於手帕交L嚟講，個袋放喺屋企幾個禮拜，原封不動，即使幾值錢都冇用，放喺屋企，連屋租都蝕埋，套現幾千蚊仲實際。敏妮諗起滙控（005）供股權，雖然敏妮一早話會供股，噚日睇見滙控收55.65蚊，行使供股權唔計使費，每股賺27.65蚊，敏妮應該好高興，但見到有啲朋友一早沽咗供股權，家陣都冇唔開心，對於佢哋嚟講，「有早知冇乞兒」，錢袋喺自己袋最穩陣。<br><br>溫敏妮<br> http://wanmanli.com/blogs/ </p></body></html>