<html><header><meta charset="utf-8"><title>父母反對滙源和番中環在線：朱新禮「換個男朋友」 - 李華華</title></header><body><h1>父母反對滙源和番<br>中環在線：朱新禮「換個男朋友」 - 李華華</h1><p>滙源果汁（1886）同可口可樂嘅「世紀婚事」，臨門一腳雖然「撻Q」，但作為滙源「生父」嘅集團主席朱新禮，噚日喺香港開記招時話，嫁唔出大不了咪獨身囉，唔覺得可惜喎。<br>佢仲話，況且家有好多人追緊滙源，佢完全唔急，成個吊起嚟賣嘅樣出晒嚟。</p><p>多人追唔憂嫁</p><p>朱總係首次就出售滙源不獲商務部批准一事公開「表明心迹」，佢話收購好似男女朋友想結婚，最後點都要過父母一關；若果父母因為擔心而反對，個女仔只有3個選擇：「叫個男朋友乖啲、換個男朋友，或者獨身。」<br>朱總仲話，唔覺得今次滙源嫁唔出同保護主義有關，雖然最終大家唔可以喺埋一齊，但佢同管理層都覺得，被可口可樂睇中好光榮，今次出售無論批唔批都好高興，事實上，決定出售滙源後，佢對公司都冇放軟手腳。</p><p>失百億禮金贏名氣</p><p>大嗱嗱成百億銀禮金「見財化水」，有冇感到可惜呢？佢話當知道出售失敗後並無太多感受，反而因為收購，佢老人家嘅知名度衝出中國，裙下之臣有增無減，話唔定可以「失之東隅，收之桑榆」㖭！不過，佢唔肯講追求者仲有冇洋人囉。<br>對於佢嘅金句「企業要當仔咁養，但要當豬咁賣」，佢話家呢個諗法都冇變過。華華都幾認同，但若果句金句前後倒轉，即係「企業要當豬咁養，並要當仔咁賣」，咁回報會唔會仲豐厚啲呢？<br><br>李華華<br>mailto:LiWaWa@AppleDaily.com</p></body></html>