<html><header><meta charset="utf-8"><title>蠱惑的罐</title></header><body><h1>蠱惑的罐</h1><p>半個人咁高的可樂罐！阿水都知一定唔係用嚟飲；你以為佢係雪櫃？錯！唔通係Hi-Fi？答中一半，佢係一部有埋DVDPlayer的影音組合，日本限量1,000部，夠誇張、夠搶眼，可樂迷最啱。<br><br>記者︰陸俊雄<br>攝影︰陳陶鈞<br>Model︰Debby@PureModels</p><p>愛佢浮誇</p><p>聽歌睇戲，好好哋一台四四方方已經足夠啦！生活畀少少衝激，多兩分沉迷同激情好嗎？從來唔覺喜歡收藏係一種病態，買到一屋玩具又好，放到一屋氣槍都好，得閒搵啲嘢迷吓，生活精采好多；同樣道理，愛買可樂所出的產品大有人在，一台高88cm嘅巨罐影音組合，認真濕濕碎。相反如果唔夠巨唔夠誇，少咗買佢嘅意義；同女人買LV一樣，自然係要人家一眼就認得到先有買嘅價值。</p><p>懷舊卡式帶</p><p>真係由可口可樂官方設計，唔係山寨廠無限創意，更加唔係得個樣，CD、收音機的功能都有，而DVD更係全區碼。機身下面，更有消失多時的卡式帶播放器，唔擔心佢聽唔到，反而擔心你仲有冇呢類卡式帶喺身。有嘅，餅帶又有冇發霉？認真由外到內都玩味十足。美中不足係只有三個喇叭，分別在左右和下方，如果設計埋有5.1，後置係另外兩個細罐形喇叭，咁就真係無敵。</p><p>Profile</p><p>名稱：CocaColaDVD影音組合<br>功能︰DVD、CD、收音機、卡式帶<br>最大輸出︰20W<br>電源︰AC100V<br>高度︰88.3cm<br>圓底直徑︰49cm</p><p>同場加映<br>真係出埋雪櫃</p><p>既然你先入為主覺得部Hi-Fi硬係似雪櫃，今次破例當埋自己係家居版記者，介紹埋部可樂新出嘅小雪櫃過你。<br>佢表面嘅懷舊海報圖案，吸引力仲大過只係紅色。身高44cm，而且可以放上車用，亦不算好重，見罐頂有個手抽環就知隨時拎得起、放得低，唔會重得去邊。至於實際上，佢都可以放到10罐可樂左右，而溫度可調校保持在5℃至65℃之間，咁計法，佢唔只係一個雪櫃，仲係個暖櫃啊！</p><p>Profile</p><p>名稱：CocaCola懷舊雪櫃<br>保冷溫度︰約5℃<br>保溫溫度︰約65℃<br>容量︰15L<br>高度︰44cm<br>圓底直徑︰36.1cm</p><p>查詢︰J.C.Shop（31022783）</p></body></html>