<html><header><meta charset="utf-8"><title>Mazda絕代雙嬌</title></header><body><h1>Mazda絕代雙嬌</h1><p>「萬事得」呢個中文名實在改得精妙，萬事皆得，姑勿論Mazda嘅車有幾得，無可否認嘅係，追溯品牌源頭，經歷數十載，曾經大起大落，依然粉絲無數。而Mazda嘅粉絲，大多基於認同品牌嘅創新精神繼而捧場愛上其車系。Mazda亦的確創咗唔少先河，當中最叫人眼前一亮嘅，要數將中置引擎＋海鷗翼放於K-car之上嘅AZ-1，以及採用轉子引擎嘅RX-7！<br><br>記者：梁美甜<br>攝影：伍慶泉<br>部份相片及資料提供：MX-5ClubdeRoadsterHK<br>SpecialThanks：日本絕版車會</p><p>絕種鷗翼K-car</p><p>鷗翼，我一直以為係超跑嘅「光環」，估唔到，佢竟然曾出現在一部K-car身上。叫得做K-car者，其車身長寬高分別限於3.4、1.48及2公尺之內，排氣量少於660cc，94年MazdaAZ-1採用TurboGullwing660ccDOHC引擎，絕對係一部高性能運動版K-car，九十年代而言，更係創先河之舉。「當年無K-car係中置引擎，仲要有埋海鷗翼，可見萬事得喜歡創新，用中置偈都係創意之舉。車主Nelson邊指住後軸前副偈解釋，「Mazda係好堅持信念去生產。」早有K-car跑車，之後有轉子引擎車系，以及發揚光大嘅開篷跑車MX-5，吸引者眾或許就係因為呢份堅持。「係！之前睇日本車書，興番講近幾代汽車品牌嘅Layout。見到AZ-1，覺得個Layout真係好靚，於是託朋友買，結果求咗個車主成個月至首肯，由於係入口中古車，唔出得牌住，要等！」好多中古車由於排廢唔達政府要求，唔可以出牌，要部車足「廿歲」先可以豁免，Nelson仲要等多5年左右喇！要搵呢架咁特別嘅K-car都唔易，一般都要上網摷，日本二手市場價過百萬日圓（約七、八萬港元），但唔易搵。</p><p>Nelson</p><p>AZ-1Layout好靚，K-car仔但就係一部中置引擎高性能小跑。</p><p>轉子風雲</p><p>講Mazda精神象徵，一定係轉子引擎！Mazda嘅轉子開發長路，喺1961與西德機車廠NSU正式合作開始。當時轉子技術尚未成熟，直至1967年出現CosmoSport，先係第一部搭載轉子引擎兼掛住Mazda廠徽嘅車種。「轉子引擎運作原理有別於一般汽車引擎，係一種需要技術去操控嘅車種，低速扭力強，挑戰性亦相對比較強。」85年RX-7車主Ronald喺澳洲讀書已經揸住呢部車，至今14年，夠晒長情，部車睇落仲好新淨！「呢部應該係第三代RX-7，可惜好多人睇數字同受品牌效應影響，認受性低，易手市場價亦偏低。」Mazda亦可以話係現時唯一一間仍生產轉子引擎車種嘅車廠，呢種堅持，其實幾叫人佩服！</p><p>Ronald</p><p>就算係二十幾年前車款，今日睇落都不落俗套，線條感覺依然好靚。</p><p>熱賣人氣王MX-5</p><p>要數Mazda車系之中最具影響力嘅熱賣王，非5仔（MX-5）莫屬，據一班5仔粉絲表示，MX-5當年車價約20萬，都算貴，但就係一部開篷彈燈跑車仔，稱得上係九十年代中產車。就一齊嚟睇睇5仔嘅威水史！</p><p>Mazda軌迹</p><p>Mazda源於1920年由JujiroMatsuda創於廣島的東洋軟木工業株式會社，經歷了大地震和原爆，每次危機後，都出現突破性的發展。由生產工業機件，大地震後轉產輕型機車，二次大戰後更急速發展，到1960年以Mazda之名推出了第一部乘用車R360Coupe，才正式進軍汽車市場。在歷史中屢有創見之作，亦係品牌嘅一大特點，當中以引入轉子引擎最為矚目。</p><p>a.據資深車迷表示，呢個係品牌原型廠徽。</p><p>b.第三代RX-7車身見到以品牌名為廠徽。</p><p>c.喺萬事得當紅嘅九十年代，最常見係呢個廠徽。</p><p>d.AZ-1當年嘅車徽，不過屬日版。</p><p>e.	92年香港特別版V-Special海報，當年車價盛惠$269,000。</p><p>f.	靚車配性感美女，早就係指定動作。</p><p>g.	5仔風靡全球，呢張海報來自96年加拿大，當地5仔又叫Miata。</p></body></html>