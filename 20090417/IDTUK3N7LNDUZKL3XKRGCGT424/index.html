<html><header><meta charset="utf-8"><title>超級瘋Book　傾住電話查三代</title></header><body><h1>超級瘋Book　傾住電話查三代</h1><p>有冇試過失驚無神嚟個電話，話你應承咗人好多嘢吖？九唔搭八豬朋狗友就話賴皮了事，遇着靚女、大客又點可以得失！HTC五月新推Diamond2；強玩超級PhoneBook，邊傾電話，㩒個掣即時翻查通話人電話、電郵、SMS一概內容記錄，做個繁忙嘅香港人，真係唔易！<br><br>記者：陳國輝<br>攝影：陳盛臣</p><p>全新介面　專睇人食飯</p><p>高像素、靚畫質，即使動輒5、6千蚊，心裏仍覺得抵！但話說回來，手機本身重視嘅係溝通，即使強如HD般配備480×800靚芒，但如果欠缺簡明易用嘅溝通辦法，亦只不過係一件唔錯嘅多媒體工具！<br>今次Diamond2特別加入PeopleCentric呢種新溝通模式，簡單講即係強化PhoneBook功能，佢以ContactList內嘅人物為重心，例如與某君傾電話嗰陣，你㩒個掣就即時觀看自己同對方過去嘅通話、SMS以及E-mail出入記錄，唔使入到Menu再摷來摷去浪費時間，聽落雖然只提升PhoneBook功能，略欠睇頭，但其實用落先知有幾方便。</p><p>寸Multi-Touch未夠班</p><p>Diamond2貴為HTC旗艦大作，估唔到連台灣總部亦委派行銷長JohnC.Wang親臨香港，同一眾傳媒講解此機特點。其中最爆嘅一定係佢對Multi-Touch嘅睇法。阿John話，呢項技術查實喺腦界早就出現，但係Diamond2並唔會採用，原因係當你單手拎住部手機嗰陣，仲點搵兩隻手指去將圖片縮細或放大？為達到全面單手操作，Diamond2屏幕下新增咗一條ZoomBar，僅用一隻手指由左向右拖拉，便可令照片或網頁嘅頁面放大。淨係針對呢兩項功能而加入ZoomBar，好明顯係追住iPhone嚟打啦！</p><p>機身Snap</p><p>HTCDiamond2<br>Profile</p><p>處理器：QualcommMSM7200A（528MHz）<br>作業：WM6.1Professional<br>記憶體：512MBROM/288MBRAM<br>制式：WCDMA/GSM四頻<br>體積：107.85×53.1×13.7mm<br>重量：117.5g<br>屏幕：3.2"<br>通話時間：300（3G）/340（2G）分鐘<br>主要功能：500萬像素相機、自動對焦、TouchFLO3D觸控介面、PushInternet、PeopleCentric、ZoomBar、Wi-Fi、GPS、支援microSD卡</p></body></html>