<html><header><meta charset="utf-8"><title>中環在線：吉利主席李書福　7年前噏中GM破產 - 李華華</title></header><body><h1>中環在線：吉利主席李書福　7年前噏中GM破產 - 李華華</h1><p>吉利汽車（175）主席李書福7年前預言美國通用汽車（GM）會破產。話說02年佢喺北京一個汽車高峯論壇上，好多人睇死吉利唔掂，李總唔忿氣，話全球經濟自由化，汽車製造業會轉移陣地，通用都有機會倒閉，點知可能不幸言中，呢幾日傳緊GM會申請破產保護，真係危危乎，哀哉！</p><p>傳吉利鯨吞Volvo</p><p>另外，李書福噚日嚟咗香港見記者，吉利汽車打算買起富豪汽車（Volvo）呢個傳聞，都已經傳咗好幾個月，李書福噚日有啲唔耐煩，話畀好多人問咗好多次，大家不停喺度傳，幾乎所有內地汽車企業嘅名都傳勻晒，但係佢話吉利只會喺金融危機下，根據實際情況而做決定喎！<br>之不過，咁嘅答案似乎行咗啲，李總為咗等記者朋友好交差，終於拋出「神秘少女論」。呢位內地汽車界狂人形容，Volvo係一個好神秘，又好亮麗嘅女仔，家亭亭玉立咁展示喺全世界行家面前，大家都喺度睇住呢個靚女，但又唔敢靠近。咁唔通所有人都係怕醜仔？</p><p>神秘少女論解圍</p><p>李書福哈哈笑咗幾聲，解釋話皆因唔知道個女仔諗緊乜，亦唔知道黐埋去會有乜嘢後果。佢仲語帶雙關咁話，呢個女仔係百年企業，內裏好複雜，唔了解，亦唔理解，惟有等個女仔自揭面紗咁話！講到尾，大家都係自行領會李總嘅百年神秘「少女」論喇！<br><br>mailto:LiWaWa@AppleDaily.com</p></body></html>