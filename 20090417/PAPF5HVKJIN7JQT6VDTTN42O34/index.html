<html><header><meta charset="utf-8"><title>曼谷沒有六四 - 陳也</title></header><body><h1>曼谷沒有六四 - 陳也</h1><p>泰國紅潮退去，香港旅行團冒險堅持出發的，除了第一天遇到些少阻滯，購物大mall關門掃興之外，沒損失什麼。第二天領隊已經補帶大家去血拼擦蟹了。特區政府的「強烈呼籲」是耳邊風，香港人愛拼才會贏，跟鴨仔團算死草至驚蝕底，團費退不回，假期只有那麼幾天，不去白不去，頂硬上吧，泰國這麼大，沙嘩迪卡坦克流彈應該不會偏偏選中我。<br>紅衫軍敗走一天光晒，幾百個香港遊客迅速蒲頭，七嘴八舌吹水議論。政府下一步行動，會不會秋後算賬，人民不會忘記，他信的死忠粉絲幾時擇日再來血戰四面佛，泰國會不會分裂成南北韓那種僵局，軍人干政，泰國經濟一池死水，會否拖慢亞洲對抗金融海嘯救市方案。這些，都不在討論範圍。人在泰，關心的是，鎮壓前後，你有冇影到坦克車照片？拖住兩個仔的師奶搭嘴，不但有，而且膽粗粗跳上坦克車跟紅衫軍團一齊親熱拍照，兩個仔還借了紅衫叔叔的真槍，影了幾張型仔相。嘩，乜咁敢死！其實一點不六四，泰國人信佛嘛，不似得解放軍嘛……。可是，有人死喎！喔，聽講係，但沒有恐怖氣氛，人家新年嘛，玩潑水不知幾high，只要不去碰政治，紅衫黃衫都唔幫，剝晒衫應節玩水就值回團費了。唔，你覺得阿披實平亂手法對不對。乜話？邊個……你指泰國梁朝偉吧。聽聞白龍王極之睇好佢，當佢仔咁。他信就唔多掂，他信，自己友唔信，改壞名咯。</p></body></html>