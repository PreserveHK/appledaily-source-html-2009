<html><header><meta charset="utf-8"><title>酒店只有冬天
 - 左丁山</title></header><body><h1>酒店只有冬天
 - 左丁山</h1><p>復活節假期間，有朋友講起文華東方酒店ClipperLounge之自助晚餐，精美好食，於是食指大動，打電話去訂位，點知接線生話，自助晚餐已經撤消，不再辦。聽到之後，為之愕然，記得文華東方裝修完畢，生意好到不得了，打親電話去ClipperLounge訂位，無論早午晚，次次都話冇位，於是索性放棄，估唔到自己後知後覺，人哋冇咗生意都唔知，早啲知嘅話，舊年就應該去幾次啦。<br>金融海嘯嚴重打擊酒店生意，本是市場現象，但美國總統奧巴馬公開斥責賓架住豪華酒店、食美麗酒店，浪費美國納稅人金錢之後，美國啲公費旅行，公費飲食，便與五星酒店無緣，高盛職員從外地到紐約，唔敢再住RitzCarlton，改住EmbassySuites，無怪高盛千方百計要提早清還向聯邦政府借來的一百億美元，以免事事受政府掣肘。<br>影響所及，少人自費旅行，少人公費商務旅行，香港啲酒店大受影響，去年由一月賺錢賺到九月，跟住由十月到家，睇住收益月月跌，以往冇假放之員工現在要被逼放無薪假期，今年畢業嘅大學酒店學院畢業生，搵到份工算有運。如果閣下荷包有錢，要住高級酒店享受吓，現在係最好時光，最怕入到酒店，發覺貨不對辦啫。美國就有此情況，一啲高級酒店面臨財困，為咗慳皮，將過往提供嘅服務大幅度削減，人客入住之後，即使不滿意，抗議都冇用。<br>財務D就冇呢個顧慮，佢不久前與太太往新加坡，四日三晚，住在RitzCarlton，連來回經濟客位機票，每人費用三千五百左右，平到佢咭咭笑，佢話在○七年去新加坡公幹三天，淨係酒店費用都要五千幾啦。亞洲啲五星級酒店比較有質素保證，唔似得歐美啲酒店不時店大欺客。財務D極力推薦呢個「旅行套餐」，但來自吉隆坡之「財富管理」（WealthManagement）專家賓架C就潑冷水，賓架C話：「去吉隆坡四日三晚仲好啦，酒店一樣咁靚，廣東菜更加便宜，更加好食，地方更大！貪新加坡價錢貴咩？」其實左丁山最鍾意去曼谷，只不過泰國政治兩極化，令人擔心，泰國賓架R都「勸喻」左丁山暫時忍耐吓，避開曼谷為要。
</p></body></html>