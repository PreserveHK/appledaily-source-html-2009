<html><header><meta charset="utf-8"><title>塞爆盤　50手指爭搓粉</title></header><body><h1>塞爆盤　50手指爭搓粉</h1><p>上機前看到雜誌封面，覺得最近該去韓國。除了紙水低，勁敵曼谷又搞到滿頭煙外，體會韓國人的生活，原來對一向疑神疑鬼的港人而言好適合。給嘉玲：食件韓式米糕，有仔用來恭賀冇仔用來祝賀；請Isabella同Mani去華溪寺學靜心，逝去種種今日講完都只係攞尾彩，算吧！<br><br>記者、攝影：陳慧敏<br>鳴謝：首爾巿政府、大韓航空</p><p>給嘉玲：手指多祝早生貴子</p><p>基本上韓國任何用米做的糕點都叫米糕，Tteok。只要有米粉打底，混入梅味、糯米，甚至任溝變成彩虹色都可以。傳統是專用來拜會外母，但適逢結婚、添丁、生日等都是得體送禮佳品。作法好簡單，只是將喜歡的瓜果如梅子、糯米、南瓜、甜瓜或芝麻等，跟韓國傳統米粉搓在一起，壓得細細軟滑，放蒸籠蒸20分鐘就完成。不過像蔡瀾常說，越簡單的菜式越考功夫，尤其是要5個人同時一齊做的時候。我們一行20人（共分4組）來自五湖四海，導師有導師講，中英文繙譯即時傳譯，中英日韓文加廣東話齊齊發音，情況似10個鄭中基方力申在亂講嘢擾亂視聽，我好亂呀！5個人50隻手指塞在小盤裏抓呀抓，「好似好多蟲咁……」又有人說：「啲粉黐晒上手乜都搓唔到喎！」隔一陣又換班洗手拍照：「哎呀！摸完相機無洗手呀！」<br>唉，食完肚痛唔好怪我。輪到用隔網將粉漿磨幼時，我們一組唯一的壯男無論怎發力勁磨，盤裏仍只得數小粒的收穫。結果，還是要由老師來幫每一組完成。最後以南瓜茸、紅棗、瓜子、腰果等搓成喜歡的形狀，放餅上裝飾就大功告成！</p><p>韓國傳統飲食研究所<br>地址：164-2Waryong-dong,Jongno-gu,Seoul<br>學費：米糕班每人約$158起；泡菜班每人約$263起，可選英語或國語繙譯。<br>網頁：kfr.or.kr<br>預約：（82）2-7415447或 http://tkmuseum.or.kr </p><p>給Isabella及Mani：打坐清淨六根</p><p>不知甚麼時候開始，腦子沒一刻停下來，注意力不能集中，人又變得越來越敏感，或猶豫不決，或捕風捉影……使乜煩，由市中心往漢山山腳的華清寺約需1小時車程，周圍除了山路以外連便利店都沒有，正適合想format個腦或體驗佛家生活的人。一天幾次的打坐、禪修，就是要清空心裏雜念，讓人專注自己要做的事情。10年前林燕妮都來過，一修就3星期，說很有效。英文旅遊書介紹，韓國寺廟的齋菜是據BuddishSoul調成，以為是結合五行術數的特別食譜，誰知只是炒芽菜炒黑豆炒豆乾絲同白飯，以簡單不油膩的烹調。飯後打坐，眼睛要半開望向身前一米地板，偏偏腦裏千軍萬馬停不住：腳被蟻咬呢？今晚食乜嘢呢？隔籬同伴瞓着未呢……呃，六根未淨。<br>回房撲到地上那發熱地板，發出一聲曖昧的「Wow~好暖呀！」然後圓寂。10時熄燈瞓到凌晨3時，又到殿閣裏打坐。未睡醒的腦裏清得一無所有，靜下來魂飄飄瞌眼瞓，惟有胡思亂想保持清醒。捱到108跪拜時，終於可醒醒腦筋，帶氧運動令人集中精神調整呼吸，雖是半途跪到頭暈要停下來唞氣，但總算抓到心無雜念的方法了。</p><p>1.修行時間裏只可修行不可說話，專心一致。</p><p>2.澳洲人Peter隨做model的女兒來韓，空閒就到廟裏體驗生活。</p><p>3.曾在印度、西藏等地修佛的法國人：「喺日本打坐時，真係曾被主持一棍扑落嚟！」</p><p>4.食飯時最人氣鼎盛，好多都駕車來吃齋菜。</p><p>5.見到新淨的刻花紋飾，很難令人相信這裏已有500年歷史。</p><p>華溪寺<br>地址：江北區水逾1洞487號<br>禪修課程：逢星期日下午，1:15pm至4:30pm，連一晚留宿及齋菜。<br>收費：約$123港元<br>網址： http://www.seoulzen.org <br>寺院體驗資料： http://www.templestay.com </p><p>給Kary：廚神逃出煉獄</p><p>恭喜Kary又蟬聯地獄廚神。想惡補，想轉型，好簡單，首爾周街係取經地。韓國最便利最受歡迎的，始終是便宜又好吃的大牌檔「婆曾麻茶」。這樣的小檔口約開朝十晚九，多在馬路口，或者是推架改裝小貨車，但不同於日本屋台，這裏沒酒喝。小小的一個檔口，幾張小椅子一隻大鑊，那長得像魚肉的粉糰在水裏滾呀滾，客人來了付約$2，拿個紙杯就可以攞串魚肉，魚肉湯任斟任飲。另外，還有DukBokGi炒年糕，黏黏的大年糕放在辣椒醬裏炒，冬天吃很刺激暖胃。還有紫菜粉絲春卷、水煮桑蠶等，一大盤才約$15。最重要是煮Odeng甜而不辣，跟DukBokGi炒辣年糕一樣，煮得好很難，煮得差也是勁難。所以入廚新手大可來慢慢偷師。</p><p>出門提一提</p><p>簽證：特區護照或BNO毋須簽證。查詢：25283666（韓國領事館）<br><br>套票：6月30日前出發乘大韓航空往首爾，三天自悠行套票約$2,889起。查詢：26920888（東瀛遊）<br><br>貨幣：1,000韓圜約兌5.81港元（文中價錢已折算港元）<br><br>電壓：220V，兩圓腳插座<br><br>旅遊查詢： http://www.metro.seoul.kr </p><p>下周韓國首爾有雨，7-21℃</p></body></html>