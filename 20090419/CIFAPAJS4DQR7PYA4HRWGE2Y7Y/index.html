<html><header><meta charset="utf-8"><title>娛圈潮語精讀班</title></header><body><h1>娛圈潮語精讀班</h1><p>是咁的。酷愛集郵的魔術手前晚漏夜出擊，相約啦fing到老蘭孔雀開屏，專向疑似o靚模埋手，chok樣、變臉不拘。動L，原來蘇芬妮最近娃娃毒上腦，思覺開始失調，以上一切都是幻覺，問你囧未？其實隨着互聯網普及，近年由娛圈衍生出來的潮語，已逐漸成為生活語言，識多兩個冇壞。　撰文：蘇芬妮</p><p>【o靚模】</p><p>leng囗mou囗<br>（ChildishModel）<br>【出處】近年Model年輕化，龍女、動漫女相繼彈出，雖然言行舉止稚嫩，但深受電車男追捧，在娛圈很吃香。<br>【原義】N/A<br>【新義】泛指金髮、化日本娃娃妝、戴大眼仔、但滲透MK味的年輕模特兒，JaniceMan、Angelababy為人辦。<br>【例】嘩，做乜個妝化到咁行呀？你當自己係o靚模呀？</p><p>【孔雀開屏】</p><p>hung囗zoek囗hoi1ping囗<br>（PeacockOpenScreen）<br>【出處】與周慧敏相戀近20年的倪震，在夜場偷啜張茆斷正，寫悔過書以孔雀開屏為背女偷食解畫，明踩暗讚自己。<br>【原義】雄性孔雀張開羽毛成扇狀來吸引異性<br>【新義】中年男士對女友不忠，爛蒲爛滾勾三搭四。<br>【例】你孔雀開屏唔掂噃，陣間皇咗大嫂仲唔詐你型？</p><p>【啦fing】</p><p>laa囗"fing"<br>（Laughing）<br>【出處】謝天華在無綫劇集《學警狙擊》中飾演卧底警員Laughing哥深入民心，「Laughing」成為了社會現象，全城Laughing。<br>【原義】開懷地笑<br>【新義】謝天華在《學警》的角色<br>【例】唔使愁喎，啦fing都復活啦，希望在明天吖嘛！</p><p>【Chok樣】</p><p>"chok"joeng囗<br>（ChokeFace）<br>【出處】o靚模、偶像拍照時做出誇張動作，嘟嘴、睩大眼、耍帥，令人煩厭。<br>【原義】N/A<br>【新義】原字「choke」，是使窒息的意思，泛指藝人強裝得意博人好感，其中以江若琳、欣宜和古巨基為表表者。<br>【例】喂，你影親相都成個chok樣咁，好作狀囉唔該。</p><p>【娃娃毒】</p><p>waa囗waa囗duk囗<br>（DollPoison）<br>【出處】黃宏舜參加電視節目獻唱《娃娃愛天下》，因舞姿太騎呢而紅透網絡界，從此娃娃毒經Facebook、YouTube及討論區蔓延。<br>【原義】N/A<br>【新義】睡前看一看，心癮起又看一看，此乃娃娃毒毒發的徵狀。<br>【例】喂，你又睇娃娃男？小心中娃娃毒喎！</p><p>【魔術手】</p><p>mo囗seot囗sau囗<br>（MagicHands）<br>【出處】苑瓊丹在電台節目揞名踢爆娛圈有魔術鹹豬手藉表演魔術非禮女星，觸發全城通緝淫棍。<br>【原義】魔術表演者的尊稱<br>【新義】非禮之徒的統稱<br>【例】咪睇佢白白淨淨冇重病，其實佢係聞風喪膽嘅魔術手嚟㗎！</p><p>【動L】</p><p>dung囗"L"<br>（MovingL）<br>【出處】成龍在霸王洗髮水廣告中，煞有介事地手舞足蹈的哼出疑似形聲詞「動L」，效果爆笑。<br>【近義】孖寶兄弟跳躍時產生的聲音<br>【新義一】成龍模仿髮絲彈起的聲響<br>【例一】你睇吓我啲頭髮幾有彈力，動L，直頭唔使梳㖭！<br>【新義二】特技聲響，有感嘆意味<br>【例二】動L，睇嚟今日想早收工都係冇行嘞。</p><p>【集郵】</p><p>zaap囗jau囗<br>（StampCollecting）<br>【出處】吳君如在《星星同學會》中，忽爆出「集郵女星」以當紅男星上床為嗜好，全城競猜誰是該女星。<br>【原義】收集郵票<br>【新義】收集性伴侶<br>【例一】集郵女星集唔到華仔，條氣好唔順。<br>【例二】Ａ君好濫交，郵票簿成本電話簿咁厚。</p><p>【囧】</p><p>gwing囗<br>（N/A）<br>【出處】先在台灣討論區流行，其後胡杏兒將之發揚光大，因其誇張表情十足「囧」樣，似足「囧」石，被尊稱為胡囧囧。<br>【原義】窗戶明亮、通明<br>【新義一】表情符號，雙眉緊皺作O嘴狀<br>【例】輸咗波啫，唔使成副囧樣呀嘛？<br>【新義二】無可奈何、失意、挫敗<br>【例】唔好囧啦，最多還番晒啲閃卡畀你嘞。</p><p>【變臉】</p><p>bin囗lim囗<br>（ChangeFace）<br>【出處】娛圈盛吹整容風，但藝人歌手紛紛否認整容，惟有以變臉來理性地分析他們相貌突變的原因。<br>【原義】突然生氣、黑面<br>【新義】疑似整容<br>【例】我識個整容醫生，話變臉唔會留疤痕㗎。</p><p>編按：以上英語繙譯純粹搞笑</p><p>話你知：流行語言潮來潮去</p><p>經典潮語：阿燦<br>出處：劇集《網中人》廖偉雄的角色<br>意義：內地新移民，帶歧視成份<br><br>經典潮語：小強<br>出處：電影《唐伯虎點秋香》中出現<br>意義：蟑螂<br><br>經典潮語：木嘴輝<br>出處：劇集《親情》周潤發的角色<br>意義：呆子，通常罵人時用<br><br>經典潮語：疑似<br>出處：淫照事件後廣泛運用<br>意義：懷疑相似，其實擺明是<br><br>經典潮語：閃卡<br>出處：淫照事件後廣泛運用<br>意義：淫照<br><br>經典潮語：朋友<br>出處：淫照事件後廣泛運用<br>意義：收集淫照的網民<br><br>經典潮語：奇拿<br>出處：淫照事件後廣泛運用<br>意義：首位發放淫照的神秘人<br><br>經典潮語：賣飛佛<br>出處：吳卓羲唸myfavorite的港式發音<br>意義：我的喜好<br><br>經典潮語：斷背<br>出處：電影《斷背山》<br>意義：同性戀<br><br>經典潮語：何B仔<br>出處：漫畫《蠟筆小新》<br>意義：陽具<br><br>經典潮語：車震<br>出處：梁榮忠與朱慧敏車廂親熱<br>意義：車廂激戰<br><br>經典潮語：飛釘<br>出處：鄭秀文真空拍廣告<br>意義：凸點<br><br>經典潮語：電車男<br>出處：日本電影《電車男》<br>意義：宅男<br><br>資料來源：《蘋果》資料室</p><p>專家話：潮語一雞死一雞鳴</p><p>30年前劇集《網中人》爆出新移民代名詞「阿燦」，時至今日被嘲對象由內地人變香港人，「阿燦」變「港燦」，當中的微妙轉變足見昔日潮語經得起時間考驗。反觀時下網民自創、傳媒大力追捧的「潮語」卻方生方死，次文化堂社長彭志銘表示：「以前電視係主要傳播媒介，而且啲劇集好多都係長篇劇，影響力自然較大較廣，而且以前嘅潮語都係有文化基礎，例如『阿燦』，嗰陣好多內地人嚟香港，套劇正好同當時社會氣氛融合。又例如『爆燈』就係嚟自以前《聲寶之夜》顯示勝負嗰排燈。」<br>自從互聯網普及後，潮語的流行持久力又起了變化，彭志銘說：「反而家係互聯網天下，出得多出得快，好多時都係講直接反應，但流傳落嚟而且發展落去嘅唔多。而且好多年輕人希望引人注意，發明一啲大家都唔係好明嘅潮語，經過傳媒大力催谷之後，過一段時間又死，再流行另一個。」</p></body></html>