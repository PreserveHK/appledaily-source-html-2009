<html><header><meta charset="utf-8"><title>香港佳餚美酒年 - 左丁山</title></header><body><h1>香港佳餚美酒年 - 左丁山</h1><p>星期一、星期二本欄刊登稅務局長來函，解釋「來料加工」與「進料加工」之別同埋稅務上若干問題。中貿林打電話嚟話左丁山呃稿費。點知道，《蘋果日報》啲讀者背景一貫係非常廣泛嘅，不少會計師係本欄讀者，要剪存四月十三、十四日本欄，以作參考。中貿林亦在電話講到：「唉吔，我放假返嚟，收到啲會計師同學追問，有冇十三號、十四號『GG細語』存稿，佢哋亦係放復活節假，自外地回來，睇唔到十三號嗰篇也。」<br>《蘋果》銷路高，讀者廣，並非空言，副刊專欄有如超級市場貨架，超市人流多，各個貨架嘅貨物，無論甚麼品種，都會有客眷顧嘅，最怕超市貨架上所有貨品都係同一款嘅啫。<br>唔講稅務咁悶嘞，講飲講食好過。旅發局喺四月十六日推出「香港佳餚美酒年」，搵齊不少本地飲食名家支持，例如甘健成（鏞記）、楊貫一（阿一鮑魚）、胡珠（新光酒樓集團），以及唯靈、蔡瀾、楊維湘、梁玳寧、黃雅歷、劉致新、劉健威、周中、梁文韜等人出鏡，打造香港美食天堂。「佳餚美酒年」啟動儀式在金鐘香格里拉酒店天窗廳舉行，有好多外國領事代表出席，由旅發局主席田北俊一個在台上獨撐大旗，特區政府旅遊專員係邊位，好似冇人知、冇人識，唔知佢有冇到場。儀式進行咗半小時左右，一位高官趕到香格里拉，特區政府現今支持旅發局嘅力度有幾大？坐在左丁山旁邊嘅評論員Ｋ或者講得啱：「茶涼了！」</p><p>我哋唔使旅發局宣傳，都大力支持「香港佳餚美酒年」啦，唔止口講，仲成日使用真金白銀去吃喝㖭。旅發局話豐儉由人，富豪飯堂人人都識，特別出版一本香港之「粥粉麪飯」，搵名人介紹四十家粥粉麪飯店，蔡瀾就介紹「何洪記」嘅古法炒牛河，睇到左丁山嘴都郁埋，其他名家有劉心悠、櫻井景子、成宮寬貴、林澄光（Michael）、余健志（Jacky）與ElaineDaly（馬來西亞小姐）等等，呢本書印得靚，提供埋地址地圖，用簡體字印刷，顯然為內地遊客而設，我哋攞本嚟睇吓，按圖索驥，得閒就去試一間，一樂也。<br>（小小更正：星期五晚建築邦約往ClipperLounge，方知道周日自助餐照常，只是星期六中午、星期日及紅色假期全日取消自助餐而已。）</p></body></html>