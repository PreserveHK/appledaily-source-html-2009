<html><header><meta charset="utf-8"><title>旅遊與美食 - 左丁山</title></header><body><h1>旅遊與美食 - 左丁山</h1><p>參加「香港美酒佳餚年」啟動儀式，遇到爵士樂發燒友投資L。投資L本是大行律師，後來畀客戶挖角，做做吓，唔搞法律咯，幫公司打理香港以外嘅投資，故名投資L，佢舊年搞咗一個國際爵士音樂節，因為大市未跌，仲可以搵到公司贊助，今年搞唔搞呢？投資L話：「十分頭痛，爵士音樂節一定蝕本㗎嘞，但以現時環境，開口搵朋友公司贊助，自己都唔好意思，但唔繼續搞，又覺得好可惜，舊年本地嘅爵士音樂擁躉，反應十分好啫。」<br>咁嘅兩難問題，留番畀投資L去頭痛，大家既然參加旅發局嘅「香港美酒佳餚年」，不如講旅遊好過。投資L話復活節期間，佢與美國朋友去埃及旅行，參觀古跡，發覺埃及雖然經歷幾千年內亂與外敵入侵，但好多古跡保存良好，顯得呢個古老國家嘅人民十分有文化歷史意識，到咗現場睇真跡，方能了解文物規模之大，驚嘆古埃及之建築技術先進無比。左丁山問佢埃及究竟有無安全問題，佢話：「開羅周街都係警察！隨時截停行人問話，當地警方竟然知道我哋有美國人在團，不時見到孭住機關槍嘅警察跟住我地！」係囉，美國人命寶貴，台灣漁船被海盜劫持，至今消息全無，無人理會，美國商船被海盜攻擊，美國就立即派驅逐艦、海豹特種部隊營救美國船員，唔怪得咁多人恨歸化美國籍恨到發燒。埃及好怕境內美國遊客受攻擊，嚴密監控美國遊客行蹤，故此投資L與美國朋友一到開羅，就有人「特別招呼」！</p><p>講番美食佳餚，香港何其多，公關大姐大在山光道馬會幸運閣識得點菜，請退休老校長吃飯，一味「蟹粉湯獅子頭」，食到大家齊聲讚好，冷面笑匠M猛咁講：「點解我平時唔識叫嘅？」騎騎，點菜都有學問嘅，大姐大對呢方面就零舍醒！笑匠M係釣魚專家，一條魚絲走天涯，佢曾經問退休校長K：「點解一條魚絲咁樣嘅光纖，可以裝載傳送無限咁多資料！」當年校長K講完，大家都唔明，這晚笑匠M想再問，我哋話，校長講多十日，我哋呢班科學盲都唔識嘅嘞，無謂講！唔講就游目四顧，竟然見到一位貌似貝理雅嘅西人，即刻望真啲，又見到三位西人保鑣在房外；後來才知道，貝理雅私人訪問香港，受朋友招呼，到幸運閣嚐嚐香港美食吖嗎！</p></body></html>