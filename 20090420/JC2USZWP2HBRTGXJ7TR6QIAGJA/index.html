<html><header><meta charset="utf-8"><title>中環在線：王傳福逆市加薪86% - 李華華</title></header><body><h1>中環在線：王傳福逆市加薪86% - 李華華</h1><p>全球汽車業面臨嚴冬，美國三大車廠同日本豐田都陷於困境，不過，獲股神畢菲特旗下巴郡入股嘅比亞迪（1211）就做咗逆市奇葩。<br>比亞迪上年得到股神賞識入股，成為一時佳話，上年生意仲多咗兩成幾，華華喺佢哋新鮮出爐嘅年報度，見主席王傳福亦身價大升，薪酬由07年嘅180.7萬銀（人民幣．下同）升咗86%去到08年嘅336萬銀，多咗155.3萬銀。<br>雖然王傳福人工大增，但另外兩位同佢一齊創辦比亞迪嘅非執行董事呂向陽同夏佐全，只係繼續15萬薪酬；股東亦未有受惠，即使業績唔錯，但董事會建議唔派末期息。王主席唔通唔擔心被人話有福不能同享！</p></body></html>