<html><header><meta charset="utf-8"><title>隔牆有耳：余大狀教精唐唐 - 李八方</title></header><body><h1>隔牆有耳：余大狀教精唐唐 - 李八方</h1><p>好多人都戥唐唐唔抵，堂堂政務司司長要紆尊降貴走去保樹，真係有失身份。但有危就有機，公民黨黨魁余若薇都勸唐唐往好嘅方面諗，話有煲呔做全城清潔大隊長珠玉在前，證明小小苦楚等於激勵，只要唔嫌棄將啲芝麻綠豆嘅事都做到最好，第日肯定有位你上。<br>作為環保大使，余大狀都唔介意塞錢入唐唐衫袋，教佢四招護樹大法。首先要立條樹木法，訂明邊啲樹木需要悉心呵護，其次就要精簡政府管樹嘅部門，等大家唔使左推右推。與此同時就要培訓樹木專家，兼夾改善家陣保育樹木嘅官僚態度。如果唐唐可以做好呢份工，余大狀睇好呢位未來特首大熱，競逐下份工時都有優勢。
</p></body></html>