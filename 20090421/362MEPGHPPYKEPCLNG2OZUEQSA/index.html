<html><header><meta charset="utf-8"><title>中環在線：超瓊接棒前減薪　超鳳增持撐家姐 - 李華華</title></header><body><h1>中環在線：<br>超瓊接棒前減薪　超鳳增持撐家姐 - 李華華</h1><p>賭王何鴻燊二房長女何超瓊打骰嘅信德集團（242）高層最近大執位，中環人都話，老竇係時候交大權畀阿女。<br>08年度各執董都冇袋花紅──除咗超瓊，可見大家姐地位超然。而佢妹妹超鳳呢個月8號開始，短短約一星期先後5次增持信德股權，難免令人猜想，係咪為家姐大權在握鋪路。</p><p>超瓊加底薪削花紅</p><p>賭王上年喺澳博（880）咗2000幾萬人工，喺信德只6.5萬銀執董袍金，啲人工咪留畀啲女囉！<br>超瓊08年度底薪加咗5%，但花紅就大削300多萬銀，得番50.4萬銀，所以總薪酬由07年1213.8萬銀減到得番957.6萬銀，少咗兩成。<br>至於其他執董一律冇花紅，但都有人工加，超鳳同超蕸兩姊妹，總薪酬同樣少咗約6%，但睇真啲，佢哋嘅底薪都逆市加咗，超鳳加6%，超蕸加7%。</p><p>三舊臣齊減5%</p><p>賭王3名親信蘇樹輝、禤永明同陳偉能月初已經請辭，今次係最後一年出現喺信德嘅薪酬表。佢哋雖然冇花紅分，但底薪都齊齊加咗2%，3人總薪酬各自少咗約5%。咁2%同5%比，似乎有厚薄之分噃。<br>雖然花紅少咗，但超鳳冇話慳住荷包，先係本月8號同9號增持信德，跟住第二個禮拜，仲連續3日加碼，分5次增持，每股介乎2.7至2.9蚊，粗略一計，佢前後總共拎咗超過1400萬銀出嚟，持股量由12.97%，增至13.19%，唔通係想幫家姐鞏固地位？<br><br>李華華<br>mailto:LiWaWa@AppleDaily.com</p><p>信德執董08年總薪酬</p><p>執行董事：何鴻燊　金額：6.5萬元　變幅：不變<br><br>執行董事：何超瓊　金額：957.6萬元　變幅：-21.11%<br><br>執行董事：何超鳳　金額：557.7萬元　變幅：-6.02%<br><br>執行董事：何超蕸　金額：397.9萬元　變幅：-6.71%<br><br>執行董事：蘇樹輝　金額：140.4萬元　變幅：-5.01%<br><br>執行董事：永明　金額：185.3萬元　變幅：-4.83%<br><br>執行董事：陳偉能　金額：178.1萬元　變幅：-5.01%</p></body></html>