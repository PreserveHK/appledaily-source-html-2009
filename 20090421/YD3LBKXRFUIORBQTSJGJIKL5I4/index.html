<html><header><meta charset="utf-8"><title>左派當道 - 左丁山</title></header><body><h1>左派當道 - 左丁山</h1><p>奧巴馬冒起之後，西方左派當道（美國叫做自由派），主流傳媒興起一片左轉之風，歐洲本來就係左派思潮世界，事事講政治正確，愛好環保人士如果唔跟住戈爾講全球暖化（現時改稱氣候轉變），會被視為右派；講經濟政策，如果唔仇視資本家，膽敢繼續講市場經濟嘅話，梗係大右派反動分子啦，我哋曾先生都話以後唔好講「市場萬能，干預萬惡」咯；講法律、法治，而唔講維護甚麼公眾利益嘅話，實會被打成偏幫資本家，偏袒財團……於是乎陶傑寫吓反諷文章，就畀本地左派圍攻，盡顯文人相輕本色，反而在網上見到唔少西人站在陶傑一邊；另外證監會就電盈私有化大打官司，談「道德」多過講法律，顯然又係講求政治正確啦。<br>呢幾日碰到幾個律師，佢哋對電盈私有化一案嘅高等法院判詞，都有研讀過，幾個都同聲認為關淑馨法官於法有理，但冇讀法律嘅老友就起碼有一半以上講「道德」層面。上訴庭唔知會點判，寫稿時未知道，但無論如何，法律vs「道德」，可以有排拗，但左丁山以為，如果多數香港人講「道德」而輕法律，我哋嘅自由就會受到嚴重威脅，走向民粹主義，滋養集權主義氣氛！<br>左丁山承認係大右派，自細讀右派中小學，右派書院，睇慣牟宗三痛批毛澤東及投共文人嘅文章；主修經濟學時，更加拒絕馬克思嗰一套，認識清楚馬克思主義會害死中國經濟，所以自從開始寫專欄到家，都鼓吹資本主義，擁護自由市場，贊成佛利民嗰套。<br>前日閱讀新鴻基地產獨家贊助嘅《讀書好》月刊三月號，內有一篇過癮訪問，就係梁文道訪問黎智英談讀書，自己雖然認識肥佬黎好耐，知佢好讀書，但從未詳細深入傾過所讀何書；梁文道呢篇訪問，肥佬黎有問必答，方知道佢讀書之廣、之學術性，非左丁山所能及，更了解原來佢比左丁山更加右派！肥佬話讀左派知識分子所寫嘅書，睇一半就giveup（例如JohnRawls），怎樣也不信左仔argument，所以只看合乎自己思想嘅書。好彩佢係大老闆啫，就算讀者投訴佢都冇用，唔似得我哋畀人投訴，就會驚一驚！</p></body></html>