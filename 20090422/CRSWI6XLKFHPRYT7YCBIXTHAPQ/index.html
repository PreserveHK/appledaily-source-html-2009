<html><header><meta charset="utf-8"><title>敏妮Talk：愛上你份工 - 溫敏妮</title></header><body><h1>敏妮Talk：愛上你份工 - 溫敏妮</h1><p>最近敏妮被問到一個跟進修同就業有關嘅問題，唔係咁易俾意見，即使睇書兼問其他專家朋友，答案都係模稜兩可。<br>話說一個讀緊書嘅朋友，前兩年見金融業好景，於是選修相關嘅科目，諗住學成畢業，就成為金融界嘅天之驕子搶手貨。當年相關科目甚搶手，佢掹車邊入到，但都讀得幾辛苦，過咗年幾兩年，金融市場已經唔同晒，佢開始後悔當年係咪揀錯科目，「敏妮，我覺得自己可能唔係咁適合讀finance呢科，我考慮緊係咪應該轉讀第二個科目，家陣就算畢業，都唔知搵唔搵到相關嘅工。」</p><p>難求一份安穩工作</p><p>究竟讀書揀科目以乜嘢為大前提呢？好多父母都會提醒子女，做人要腳踏實地，揀啲「搵到食」嘅科目最實際，醫生、律師、會計師，畢業唔怕失業。不過年輕人有夢想、講理想。<br>最近敏妮睇《華爾街日報》有篇專欄文章講，就業穩定與職業興趣，點樣分輕重。文章有一句幾可圈可點「在當前經濟形勢下，無論你從事何種職業，很難找到穩定的就業機會。」單係呢句說話，敏妮以為結論會係既然穩定嘅工難求，咁就揀興趣，起碼自己開心，但文章其實冇就呢個命題落結論。</p><p>提升自己增投入感</p><p>講返之前嗰位讀緊書嘅朋友，佢認為自己唔適合讀finance，相信好大原因係佢唔能夠喺呢個科目上有成功感，加上周圍環境大氣候嘅影響「造就」，佢就越想放棄。正如《華爾街日報》篇專欄文章講，今時今日穩定嘅工難求，講真有幾多人真係搵到份自己鍾意，又穩定兼賺到錢嘅工？既然唔能夠提早退休，惟有面對現實繼續工作，積極啲諗，提升自己，做到自己滿意嘅成績，其實可以增加自己對工作嘅投入感。<br><br>溫敏妮<br> http://wanmanli.com/blogs/ </p></body></html>