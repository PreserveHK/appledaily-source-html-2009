<html><header><meta charset="utf-8"><title>中環在線：康師傅要傳媒估黑手 - 李華華</title></header><body><h1>中環在線：康師傅要傳媒估黑手 - 李華華</h1><p>舊年喺內地被人話旗下礦泉水有問題嘅康師傅（322），財務長林清棠噚日借業績記者會機會同香港傳媒大吐苦水，話俾人抹黑，搞到舊年包裝水嘅市場佔有率（按銷售額計）跌到去17.7%；用金額計，仲俾娃哈哈過咗頭。佢叫香港傳媒一定要同佢做澄清。<br>佢話嗰班人好專業，首先叫人扮記者做採訪，話有人飲咗康師傅礦泉水後又噴血又唔舒服，再做份假報告話啲水太酸，之後更動員大班人不停喺內地網上討論區貼文章，搞到其他媒體跟進報道，規模大到估佢唔到。<br>林清棠話，因為幾年前當娃哈哈係第一名嘅時候，都試過俾人抹黑，所以佢哋都預咗，但勢估唔到真係咁厲害。佢話已經初步掌握到幕後黑手，但就唔方便講到咁明，叫華華自己用推理能力估吓係邊個喎！</p></body></html>