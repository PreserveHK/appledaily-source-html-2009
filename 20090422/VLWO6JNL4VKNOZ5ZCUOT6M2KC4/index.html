<html><header><meta charset="utf-8"><title>到奴役之路 - 左丁山</title></header><body><h1>到奴役之路 - 左丁山</h1><p>叫肥仔K睇《讀書好》月刊，尤其是梁文道訪問黎智英一文。肥仔K睇完，哈哈一聲：「原來UncleJimmy嘅思想啟蒙書係《到奴役之路》，呢本海耶克唔流行嘅噃，大學一年班時，我讀呢本書，讀完又讀，畀同學鬧我係保守派，年幾前我喺FaceBook寫我嘅favouritebook係《TheRoadtoSerfdom》，即刻畀圈內人鬧咗一輪。呢本書讀多兩次三次，想話做左派都好難！好似有人話過，三十歲之前冇左派思想，唔信馬克思，就係冇熱血與激情，老實講，因為我一早睇完《到奴役之路》，我未到三十歲啫，啲血已經冷晒，毫無激情。」<br>或者因為海耶克思想先入為主，肥仔K在大三時修讀現代政治思想，教授要佢哋讀馬克思《資本論》，肥仔K讀咗《資本論》一半，就讀不下去，肥仔K嘅大學同學、碩士班同學，以自由派居多，評論時肥仔K經常「舌戰群儒」，雙拳難敵四手，畀人鬧到暈。佢同齡朋友之中，讀過《到奴役之路》嘅，數唔出一兩個。<br>約一個月前睇IHT，見到有一篇AIG金融產品部總裁嘅公開信，題目係「DearAIG,IQuit」，就佢嘅部門派發一億六千萬美元花紅一事，婉轉細說美國政府不是，傳媒寃枉收取花紅嘅同事，為自己同事辯護。美國民粹主義揮起道德大棒，痛打收花紅嘅AIG僱員為無恥、不道德，故此呢位先生話將佢嘅除稅後花紅全部捐作慈善，並且辭職。不過，奧巴馬知道自己反應太大，背後做功夫，故此美國眾議院之懲罰性花紅稅稅率（90%），雖然在眾院通過，已在參議院擱置，會胎死腹中。<br>因此事而向一位前AIG僱員傾起，佢對於泛道德主義痛罵AIG花紅一事，感慨萬分，並且話一位高層部門主管在紐約辭職，臨走前買咗幾十本《TheRoadtoSerfdom》派畀公司同事，點解要咁？有感而發也。寫到呢度，一位老友來電告知，AIG香港嘅一位主管級人員決定不幹了。離職後有乜好做？入一間神學院讀神學碩士，果真100%轉型，一場金融海嘯，衝擊全世界金融機構嘅精神面貌，各國政府以救市或道德之名，大舉干預市場，加強監控公司行為，自由派/道德派大聲叫好，保守派中人要堅定信心，不妨重讀《到奴役之路》。</p></body></html>