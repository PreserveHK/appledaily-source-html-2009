<html><header><meta charset="utf-8"><title>集團瘦身減夥計人工南早太子女加薪兩倍 - 李華華</title></header><body><h1>集團瘦身減夥計人工<br>南早太子女加薪兩倍 - 李華華</h1><p>大馬糖王郭鶴年個女郭惠光，上年尾接阿哥郭孔演棒，坐正做經營《南華早報》嘅SCMP集團（583）揸fit人，隨即有大動作，幫公司裁員瘦身。<br>年紀輕輕嘅佢（30歲出頭），手起刀落先裁員30人，再一刀切全體（月薪2萬銀以上員工）減薪最少5%。不過，噚日南早出年報，華華一睇薪酬表，發現郭小姐並未同甘共苦噃，逆市照加薪，而且加幅超過兩倍！</p><p>阿哥郭孔演斗零唔收</p><p>南早08年業績較前年同期倒退六成幾，噚日出年報，阿哥郭孔演喺最後一次嘅《主席函件》話：「在（08）年中，本集團開始受到日益嚴峻的經濟狀況所帶來的衝擊。」<br>上個月，郭小姐更向全體員工發信，話廣告收入受金融海嘯影響，為節省開支，月薪2萬銀以上嘅員工，分層減薪5至12%，直至今年底，而10萬銀以上嘅管理層，就要減足12%㖭。<br>叫班員工減薪時情理兼備，已經退下火線嘅郭孔演亦一個仙都唔要，連董事袍金都冇，但南早太子女嘅人工就不減反加（又或者已經減咗，但加多過減，所以唔多覺），加嘅花紅事小，只係多咗25.9萬銀，底薪就加得和味，由07年44.3萬銀勁加到151.8萬，多咗成百萬，即係總薪酬加足2.2倍去到198.3萬銀。<br>本嚟升職兼坐正做阿一，加薪都係理所當然，但比重同員工減薪差天共地，班夥計唔知會有乜感受呢？<br><br>李華華<br>mailto:LiWaWa@AppleDaily.com</p></body></html>