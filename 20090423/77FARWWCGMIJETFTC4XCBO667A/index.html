<html><header><meta charset="utf-8"><title>轆Book：同最平Audi鬥S</title></header><body><h1>轆Book：同最平Audi鬥S<br></h1><p>扭S唔係索女專利，Audi引入最新車型，A31.4FSI，偈細反而至多計，先天引擎細但夠力，慳油但高性能；後天配置自動泊位功能，慳家環保有性能，仲可以克服「懼泊S位症候群」，再嚟多招環保減稅，靚女潮女索女一網打盡。<br><br>記者：梁美甜<br>攝影：楊錦文<br>Model：Aigle（PureModel）</p><p>唔使25萬</p><p>你可能會話：「自泊功能又唔係首創，有幾巴閉？」又會話「1.4公升引擎加Turbo大有車在！」又如何？全新型號A3勝在有Class！賣點唔係超高性能，而係目標鮮明擺明爭取1,500cc汽車市場以及為品牌捧場者提供多一個選擇，仲要吸引一班追求科技同操控嘅潮人！市場上無疑有配備自泊功能嘅車型，不過一般都係用2.0偈，兼車價亦過30萬，配有自泊功能嘅ParkAssist亦多屬選配項目，而A31.4則屬細車，配有自泊功能嘅ParallelParkAssist屬基本配備，車價亦係Audi有史以來最低，首次遠低於30萬，現時推出EarlyBird優惠，更比原價平萬六，只係$249,000！</p><p>㩒粒掣　靚泊S位</p><p>全新細偈A3配備電子泊車功能，各大美女唔再需要怕泊S位，㩒粒掣就搞掂，係咪真係咁Easy？等我實試考驗吓！</p><p>保持高科技</p><p>香港Audi代理首次引入1.4公升車型，採用家族自然吸氣FSI引擎，加Turbo渦輪增壓，搭配七前速雙離合器波箱，偈仔細細都可以輸出125匹馬力，操控易、性能強，轉數達1,300rpm左右即輸出80%扭力，Kick-down出奇地明顯，或許係推至S波之故。呢次香港Audi推出細車，明顯係進佔細車市場嘅策略行動，新車更符合政府環保要求，低排放、低油耗，可享30%汽車首次登記稅優惠！條數計得精準唔代表吝嗇，A3價低但仍保留Audi科技配備，好似HillHoldAssist、ESP、ASR、ABS等，內裝都用上真皮座椅、三幅跑味軚環，整體則偏向務實簡潔。</p><p>AudiA31.4TFSI規格</p><p>引擎：1,390cc直四TurboFSI<br>馬力：125bhp/5,000rpm<br>扭力：200Nm/1,500-4,000rpm<br>傳動：七前速Stronic雙離合器半自動波<br>0-100km/h：9.8s<br><br>售價：$265,000（EarlyBird優惠：$249,000/數量有限）<br>查詢：合迪汽車（25281862）</p></body></html>