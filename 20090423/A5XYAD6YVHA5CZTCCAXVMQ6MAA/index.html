<html><header><meta charset="utf-8"><title>農夫撐場　Rap玩ARENA</title></header><body><h1>農夫撐場　Rap玩ARENA</h1><p>又見iPhoneKiller面世；今次係LG出招，美名ARENAKM900，睇樣同iPhone有幾分似，玩3D觸控介面幾好Feel。發佈會仲請嚟農夫即場Rap住介紹ARENA，若想感受現場氣氛，記得上網Click入《網上數碼達人》重溫喇！<br><br>記者：許福合<br>攝影：陳盛臣</p><p>新機網上實況試玩<br></p><p>想從農夫手上，感受ARENA捽芒有幾順暢？又或LH45嘅200Hz畫質有幾流麗？咁就要Click入《網上數碼達人》──記者會「一手直擊」睇喇！<br><br>網址： http://av.appledaily.com </p><p>機身細薄
</p><p>農夫邊Rap邊講佢哋對ARENA嘅意見，仲大讚ARENA機身又薄又靚，11.95mm機身厚度，比iPhone嘅12.3mm更優勝；Touch芒靈敏度高亦係ARENA一大優點，唔使用Stylus，可以學似iPhone咁用手指篤；唯一不足係個芒只有3"，相對iPhone玩3.5"，略為細咗啲。另一強項係500萬像素鏡頭，玩法直追數碼相機，有自動對焦、臉部追蹤及防震，甚至可用到ISO800，比iPhone超基本嘅200萬鏡頭，真係勁好多！</p><p>3D觸控介面
</p><p>要Touch得過癮，介面設計相當重要，ARENA使用3DS-Class觸控介面，當按下屏幕下格仔按鍵，就會進入特設扭計骰介面，雖然只有4面可使用，但用家只要左右輕掃屏幕，就使用到Widgets、通訊錄、捷徑及多媒體，雖然覺得設計成3D，實用與否見仁見智，不過新機落地上手的確相當好玩！</p><p>Profile
</p><p>制式：GSM四頻/WCDMA<br>體積/重量：105.9×55.3×11.95mm/105g<br>屏幕：3"TFT（480×800）<br>鏡頭：500+30萬像素<br>記憶：8GB<br>記憶卡：microSD<br>通話時間：230分鐘<br>網絡：Wi-Fi、HSDPA7.2Mbps、藍芽2.1A2DP<br>查詢：LG（35437777）</p></body></html>