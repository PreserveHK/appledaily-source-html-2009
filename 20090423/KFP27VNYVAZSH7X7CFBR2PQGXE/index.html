<html><header><meta charset="utf-8"><title>中環在線：王雷雷脫離契媽袋836萬 - 李華華</title></header><body><h1>中環在線：<br>王雷雷脫離契媽袋836萬 - 李華華</h1><p>超人紅顏知己周凱旋契仔王雷雷，舊年離開TOM集團（2383），自立門戶。同TOM分手，會有幾多「分手費」呢？<br>TOM集團新鮮出爐嘅08年報將呢個謎解開，王雷雷舊年合共袋咗836萬銀，單係酌情花紅就有665.8萬銀，增幅6.6%。有咗呢筆「分手費」，出外闖都唔怕冇本錢。<br>自從TOM在線私有化後，不時傳出身為TOM在線前首席執行官兼董事嘅王雷雷辭職，到舊年佢決定脫離契媽保護網。喺TOM集團返咗8個月工，王雷雷08年底薪少咗兩成六，得115.1萬銀，但酌情花紅多咗約40萬銀。雖則40萬銀唔算乜嘢大數目，但對要自立打天下，本錢多得一蚊得一蚊。</p><p>08年返工8個月月薪14萬</p><p>其實，王雷雷07年已經攞成兩千幾萬薪酬，單係底薪有成155.9萬銀，平均月薪12.99萬銀，至於08年雖然只係返咗8個月工，就有115.1萬銀，平均月薪14.39萬銀，加咗超過一成。<br>至於湯姐湯美娟早王雷雷一步，舊年3月辭咗首席執行官，又由執行董事改為非執董，到8月仲乜職位都辭晒。佢舊年做咗短短3個月首席執行官兼執董，都咗369.5萬銀，當中花紅僅74.1萬銀，比07年嘅1075萬花紅，足足少成千萬，底薪就仲有252.2萬銀，算係咁啦。</p><p>TOM新貴楊國猛得5萬花紅</p><p>接棒湯姐做首席執行官嘅楊國猛，舊年2月由首席營運官升做阿一，首年498萬銀，當中底薪458.2萬銀，花紅只得5萬，唔知係因為未有表現定親疏有別？<br><br>李華華<br>mailto:LiWaWa@AppleDaily.com</p><p>08年度TOM集團高層薪酬</p><p>楊國猛	底薪：	458.2萬元　酌情花紅：5.0萬元　總薪酬*：498.0萬元<br>變幅：不適用　任職情況：08年3月出任首席執行官<br><br>王雷雷	底薪：	115.1萬元　酌情花紅：665.8萬元　總薪酬*：836.0萬元<br>變幅：-60%　任職情況：08年9月辭任<br><br>湯美娟	底薪：	252.2萬元　酌情花紅：74.1萬元　總薪酬*：369.5萬元<br>變幅：-72%　任職情況：08年8月辭任<br><br>*包括執董袍金、底薪、花紅、退休福利計劃供款</p></body></html>