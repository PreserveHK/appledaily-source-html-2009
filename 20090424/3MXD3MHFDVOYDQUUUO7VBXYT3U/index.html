<html><header><meta charset="utf-8"><title>私家廚房2：周中贈美　入廚十誡</title></header><body><h1>私家廚房2：周中贈美　入廚十誡</h1><p>人家見到美女就開心，但周中師傅見到美女就頭痕，「次次喺廚房見到佢哋煮到烏里單刀就想死，美女？唉！」自言都會煮豬扒雞翼的美少女裕美，被請到廚房試做十個家常菜基本功，錯漏百出！「呢啲基本功十個有九個都錯，家啲女仔呀……」周中兩條粗眉真係皺到跌晒落嚟……</p><p>煎雞翼遲落糖</p><p>唔可以太早即係幾時呀？蜜糖一落兜兩兜就要盛起，煮多陣都死喎！
</p><p>炸扒先細後大</p><p>將豬扒放落滾油炸到轉色，然後就要轉中細火慢慢炸，炸到浮面，就要開猛火炸十零秒，將啲油逼番出嚟，唔可以一路用大火炸㗎！</p><p>龍蝦未必放尿</p><p>邊個話！開邊蒸或焗咪唔使囉，開邊嗰陣佢都標尿啦！唔使係唔係都插佢。</p><p>紅豆腍才落糖</p><p>太早落糖咪煲極唔腍囉！應該煲到啲豆腍先落糖。
</p><p>冬瓜先蒸才腍</p><p>冬瓜唔可以直接用大火炒，一係先蒸到透明，一係先用細火煮到透明先再炒，否則炒極唔會腍。</p><p>煮生麪不用湯</p><p>你梗係懶叻用上湯煮啦，生麪表面有好多麪粉，要先用清水煮走啲粉，再加上湯先會爽口彈牙，直接用上湯煮會變漿糊！
</p><p>蘿蔔腍多加水</p><p>煮餸有好多方法，煮蘿蔔可以加水，每次滾起再落少少凍水再煮滾，做幾次，咁先腍得徹底。煮餃子及雲吞都適合，啲皮唔會爛。</p><p>節瓜落鹽不酸</p><p>你梗係落豉油唔落鹽，節瓜一遇豉油就變酸。
</p><p>陳皮要刮瓤</p><p>果皮浸軟之後一定要刮走啲瓤，唔刮瓤就咁煲，果皮唔出味又好寒凉㗎！
</p><p>凍水落湯料</p><p>想有藥效，例如煲藥材湯就凍水落，熱水會凝固食物的蛋白質，藥效煲唔出嚟；但滾湯或煲菜之類就要滾水落，煲得耐咪爛囉！特別係西洋菜，大滾水落就唔苦。</p></body></html>