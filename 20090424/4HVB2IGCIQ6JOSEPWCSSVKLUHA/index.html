<html><header><meta charset="utf-8"><title>中環在線︰吳光正懶理業績差照加薪 - 李華華</title></header><body><h1>中環在線︰吳光正懶理業績差照加薪 - 李華華</h1><p>噚日輪到會德豐（020）公佈年報，主席吳光正舊年人工加15%至2931.9萬銀，佢兩名左右手李唯仁同吳天海，亦分別加薪11%同10%。<br>舊年會德豐盈利倒退超過五成，但吳光正人工就由2544.5萬加到2931.9萬銀，當中底薪升7.8%至1505.6萬銀，花紅更大增17%至1400萬銀。老臣子李唯仁亦唔失禮，人工由1082.2萬增至1204.5萬銀，當中底薪同花紅分別佔492.5萬同700萬銀。</p><p>吳天海人工加一成</p><p>不過華華最有興趣係吳天海份糧，雖然佢舊年人工加一成至1380.6萬銀，但當中佢喺有線寬頻（1097）嘅人工，就縮水7.6%至693.2萬銀。咁又係嘅，舊年有線業績係上市9年嚟首次「見紅」，身為當家嘅佢又點能夠唔減少少做啲嘢呢。</p></body></html>