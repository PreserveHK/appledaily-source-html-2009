<html><header><meta charset="utf-8"><title>中環在線許照中、利子厚做港交所董事　芬佬勢力沒落 - 李華華</title></header><body><h1>中環在線<br>許照中、利子厚做港交所董事　芬佬勢力沒落 - 李華華</h1><p>港交所（388）噚日舉行股東周年大會，兼改選董事，今年「賽事」比較平淡，冇咗股壇長毛DavidWebb，同一陣線嘅陸恭蕙亦唔玩，新任董事都係「自己人」，陳子政（TC）跑出、莊偉林連任係意料中事，反而睇吓政府委任嘅董事名單，仲有些少新意，財爺鬍鬚曾新委任咗兩位港交所上市委員會前委員許照中同利子厚入局。</p><p>陳子政、莊偉林大熱跑出</p><p>以前港交所未上市，喺聯交所年代董事以華資經紀為主，但上市後基金（芬佬）股東左右大局，03年兩大經紀組織只有各1位代表連任。今次政府委任具華資經紀背景嘅許照中入局，令經紀界多番啲人喺董事會。<br>許照中曾任聯交所副主席，03年起做上市委員會委員，早前喺延長董事禁售期爭議問題上佢提過應重新諮詢，算係會內嘅和解派，今次入埋港交所董事會，相信會有一番作為。<br>至於希慎（014）前董事總經理利子厚，自從離開希慎後就好低調，大家只知佢落力做善事同推動奧運馬術，政府出嘅新聞稿就話佢係匯圖投資管理董事總經理。唔知呢檔嘢同希慎有冇關係呢？</p><p>朱國柱繼續陪跑</p><p>由股東投票選舉部份，陳子政同莊偉林都大比數跑出，兩人叮噹馬頭，各有約3.4億股贊成，淨票數接近3.4億股，上年陪跑嘅朱國柱，今年繼續陪跑，不過影都唔見。<br>TC當選後話「非常高興，好多謝支持者」，話家喺東亞（023）做顧問，只係part-time，唔會影響港交所嘅職務。<br>佢同港交所行政總裁周文耀仲講笑話，兩處辦公地點好近，TC可以上晝去東亞返工，下晝到港交所。<br>不過TC喺股東會期間被股東點名，問佢當年離開花旗單嘢，陳子政話07年離開係因為提早退休，但就冇再解釋，唔知小股東係咪記得當年傳TC以健康為由請辭，擔心佢嘅健康，所以有此一問呢？<br><br>mailto:LiWaWa@AppleDaily.com</p></body></html>