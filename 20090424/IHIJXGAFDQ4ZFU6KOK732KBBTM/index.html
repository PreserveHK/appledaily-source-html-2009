<html><header><meta charset="utf-8"><title>破產新高　樓市大旺 - 左丁山</title></header><body><h1>破產新高　樓市大旺 - 左丁山</h1><p>到四季酒店參加財務N公子之婚宴，遇到不少香港、台灣、日本商界名人，財務N在消費性貸款行業，屬教父級數，佢娶新抱，自然冠蓋滿「四季」，財務N介紹左丁山與一位台灣大亨握手，問我識唔識JeffreyKoo，邊度敢話唔識呀，大名鼎鼎噃，十幾年前到台灣訪問，呢位大亨就請過我哋吃晚飯，見過面。原來財務N之新抱乃台灣名門之後，故此辜先生親自來港參加婚宴。<br>同席之中，位位老友，當然十分好傾，退休校長L之先生係外省人，雖然在香港讀書、長大，但外省口音不改，L先生突然間問：「你點睇大市呀？『廣豐行』睇得好好噃。」「廣豐行」？入口米商呀？還是經紀行呀？在座朋友聽到一頭霧水。L先生話：「成日講中國投資、救市，好出名嗰位廣先生呀？」哎吔，即刻知道佢係講J.P摩根大通嗰位龔方雄。龔先生梗係醒啦，好似有天地線㖭。不過今時今日，預測市道，言人人殊，各有不同睇法，好似四月二十日之《華爾街日報》就報導，兩派分析師睇同一批美國經濟數據，樂觀派基金經理就話見咗底咯，標普五百會繼續升，悲觀派基金經理就話標普市盈率（現在係13倍）會跌到單位數字！一般投資者可以信邊一派？<br>因而想到法官有權威，可以講私有化價錢太低，好似獨立顧問份報告係廢紙一張。如果法庭可以指點私有化如何定價，以後啲投資銀行唔使做咯，讀甚麼CAPM或者DiscountedCashflow或者專業估值呀？左丁山仲以為先進社會講求專業分工嘅㖭，原來法官除咗講法律，仲可以講埋資產定價與外國公司控制權，認真學問高深。如果龔方雄係法官嘅話，佢睇好中資股嘅觀點，可能更具權威性！<br>回應番L先生問題，其實左丁山唔識睇，目前市場狀況甚為怪異，舉例而言，報紙兩條標題：「差過911沙士，國泰推高層無薪假期」，「港人破產申請，創下五年新高」，睇到，問你驚未，但另外兩條標題：「新盤銷逾500伙，海嘯後新高」，「樓市08大旺價重現」，兩種互相矛盾情景，同時出現，睇好還是睇淡？不如請法官大人一錘定音。</p></body></html>