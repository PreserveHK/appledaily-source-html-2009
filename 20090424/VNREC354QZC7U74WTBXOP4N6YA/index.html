<html><header><meta charset="utf-8"><title>《裏應外合》Keymanshow：和波也可以當贏波 - 馬啟仁</title></header><body><h1>《裏應外合》<br>Keymanshow：和波也可以當贏波 - 馬啟仁</h1><p>明明是和波，所謂和氣收場，理應大家都高興，偏偏經典的4:4後，利記迷話唔抵，兵工廠躉也大嘆不值，這種和波是轟烈的雙失，着重過程而不是結果那款，有點似雀友們大戰16圈，最後數籌碼竟來個冇贏冇輸。<br>也是和波，但車仔和得有點無聲無息，0:0打平愛華頓後，軒迪克嘆聯賽爭標已玩完，原來和波是你，贏波是他──曼聯。</p><p>東方和吉打似捧盃</p><p>都是和波，祖記迫和國米，雖然分數上沒追近，但也打出爭氣波。摩連奴賽後揶揄對手：「和波冇所謂，但知我最開心是甚麼？是祖記球員和波後能慶祝得像贏波！」<br>好嘢和波！東方在旺角場迫和馬來西亞的吉打，其實主場贏唔到，某程度都算失分，在亞協盃出線機會大減，但起碼仲有得計數，最後兩場還不是可有可無。<br>沒有利記對阿仙奴的質素，但講到扣人心弦，東方這場絕對有過之而無不及。老將配新秀，大家都不敢對東方有太大期望，要望捧盃都等南華啦；只是當槍頭一致向外，孭上香港代表之名的東方，大家總不想睇住佢衰。<br>結果東方追平呀！球迷不多，但那興奮好像比省港盃更高，是對東方沒期望吧。於是當又落後一球，大家都有點不甘但認命。<br>所以，當東方老將鮑家耀最後一秒將皮球撞射入網時，比數是3:3，但我們好像贏了！這種否極泰來，沒教過弱旅的摩連奴又怎會明白？文：馬啟仁</p></body></html>