<html><header><meta charset="utf-8"><title>中日韓冷麪戰　動L烏冬</title></header><body><h1>中日韓冷麪戰　動L烏冬</h1><p>親愛的成龍大哥：<br><br>看電視，見你一臉勞氣，我都知道，你心煩氣躁，思緒混亂，才會失言。是因為近日氣溫飆升，又翳又焗，心火盛嗎？那麼不如跟我一起去吃碗凉麪？入口彈牙又消暑，最啱你冷靜一下。尤其是，新鮮製的烏冬和你的頭髮一樣有彈性，動L動L，好煙韌的。<br><br>你的忠實粉絲上<br><br>記者：吳允冲<br>攝影：梁細權、吳允冲<br>Model：Yu@PureModels</p><p>勁長鮮製讚岐烏冬</p><p>知道你愛用日本貨，電視機只買日本的，我猜你也會喜歡吃日本嘢吧？讚岐烏冬源自日本四國香川縣，繼九州拉麪之後瘋魔一眾港人，平價烏冬店開完一間又一間。這間生力軍由板長壽司Ricky生所開，他做事和你一樣，都一絲不苟。鎮店烏冬每日在店內即製，材料用上北海道小麥粉，加上鹽、醋和經過濾的「軟水」；將水中的多餘鐵質過濾，這樣烏冬才不會硬。搓好的麪糰要發酵十幾個鐘，剛切成又粗又長的烏冬。新鮮烏冬煙韌無比，不會隔夜。烏冬可以放入以昆布、小魚乾熬成的清湯中熱食，不過夏天還是吃掛麪好，可凍食可暖食，浸入不同自製醬汁中，唔……好滋味。難怪開了才一星期，已日賣四百碗。<br></p><p>虎蝦天婦羅長比手掌
</p><p>從來，天婦羅和烏冬，都是perfectmatch，就如你和嬌姐一樣夾。天婦羅都是以日本天婦羅粉炸成，香脆不油膩，有野菜、虎蝦、炸蝦雜菜餅天婦羅等選擇，蘸點咖喱鹽同吃更惹味。食物質素好之外，最最最吸引的是價錢，淨烏冬只是$15，就算你帶晒整個成家班來吃，都不會肉痛。</p><p>虎蝦天婦羅掛烏冬$48
</p><p>內有鮮味彈牙虎蝦及幾款蔬菜天婦羅，大堆頭好吸引。</p><p>自家冷烏冬$15</p><p>烏冬爽滑有勁，有冰墊底增添了烏冬的韌性，加點木魚、昆布煮成的醬汁，清清淡淡更可細嚐烏冬的質感。</p><p>自家烏冬（24412228）<br>屯門屯隆街1號錦薈坊3樓301-308號舖</p><p>加倍花椒凍米線</p><p>看你平日飛簷走壁，都知你鍾意刺激，麻辣米線應該啱你口味。湯米線食到滿頭大汗，凍食撈米線就易入口得多，吃時將幼身米線與炸醬、花生醬、腩汁、酸菜撈勻，配料可自由配搭腩肉（鬆化又不肥）、大腸、松茸等，記得加兩羮秘製麻辣醬和辣椒油，花椒特多，味道正宗，食到嘴唇又脹又麻，入口卻冰凉，一冰一火，好過癮的，而且老闆話明加底都唔使加錢，食得多都唔使負責任。</p><p>松茸牛肝菌凉拌米線$28</p><p>松茸與牛肝菌都是雲南特產，入口爽滑，好受OL歡迎。</p><p>金西南米線（21747688）<br>觀塘協和街103號地下</p><p>韓式屋企泡菜麪</p><p>Facebook上有個group要將你放逐到北韓，你也不要擔心，韓國美食同美女都一樣多。這個韓式雜錦麪bibimguksu，其實是勁辣泡菜冷麪，麪幼如麪線，煙煙韌韌又可吸盡辣味，二分酸加五級辣，吃到有粒粒指天椒，你老友金喜善都話good。私人推薦你嚟呢間由韓國家庭開的小店，剛剛新裝修變得又young又有韓味，價錢比一般韓國菜館平一半，是韓國人的飯堂。</p><p>雜錦麪$50</p><p>入口是凍的，胃卻是灼熱的，開胃泡菜令人胃口大振。</p><p>漢城美食（23675025）<br>尖沙嘴金巴利街10號地下</p></body></html>