<html><header><meta charset="utf-8"><title>PetPet樂園：老翻史迪仔超嗲！</title></header><body><h1>PetPet樂園：老翻史迪仔超嗲！</h1><p>這隻寵物眼大大嘴嘟嘟，十足十老翻史迪仔，認祖歸宗，牠們是來自澳洲的無尾熊和袋鼠遠親，名叫蜜袋鼯。牠們樣子趣怪愛挨身挨勢，更有「滑鼠」之稱，不是搞食字爛Gag，全因牠們是滑翔高手，最遠距離可以滑到五十公尺呢。<br><br>記者：蒙為亮<br>攝影：林栢鈞</p><p>寵物界模範夫妻</p><p>「蜜袋鼯」（音唔）在台灣叫「小蜜」，屬結指鼠兒科，原產地澳洲北海岸及尤加利樹林區，香港氣溫適合牠們生長，一隻人工飼養的蜜袋鼯最長壽命15年。牠們是重友情的群居動物，不會自相殘殺，相反落單時會自殘，所以要一雙一對一男一女的飼養，除可作伴，更可以讓牠們繁殖下一代。Michael和Gigi，在2007年1月10日收呆呆和矇豬，至今牠們已健健康康踏入兩歲，兩公婆平時相親相愛，永無爭寵，吃食物會分甘同味，簡直是寵物界模範夫妻。<br>Michael說：「兩年前上討論區，無意中見到蜜袋鼯，簡直一見鍾情，因為我同女朋友本身好鍾意史迪仔！後尾買咗呆呆同矇豬返屋企，佢哋好有性，又識嗲人，一返屋企就好似狗仔咁熱情歡迎你，抵錫。」Gigi笑言：「佢哋太似樣，初頭都分唔到邊隻打邊隻，之後睇書先知女仔有個好似袋鼠嘅袋，生BB用嘅；男仔頭部有一條好明確嘅分泌腺，用嚟擦女仔下巴留低氣味，好浪漫。」</p><p>叫聲似狗吠</p><p>蜜袋鼯屬夜行性動物，眼大大，聽覺嗅覺發達，晚上更會大叫，「剛剛領養佢哋，鄰居居然問我養咗隻乜品種嘅狗，我耍手擰頭解釋，講一大輪佢都唔知乜嘢叫蜜袋鼯。佢哋夜晚吠得好似北京狗，有時甚至會嘈醒我，起身鬧兩句，佢哋又會好聰明唔再吠，日頭呢，佢哋會瞓到隻死豬咁。」飼養蜜袋鼯，一定要緊閉門窗、冬天開暖氣，「蜜袋鼯夜間活動，手腳間有一層薄膜作長距離飛行用，屋企窗口唔鎖好，佢哋就會滑走。佢哋無野外求生能力，一放生注定變成飛鷹消夜；室溫都好重要，香港冬天總有一兩日氣溫驟降，開暖爐Keep住室溫25至31℃就OK。」</p><p>一生一世的承諾</p><p>聽教聽話的寵物最受歡迎，蜜袋鼯正是如此，容易馴服不咬人，簡單如番茄和士多啤梨，已叫牠們吃得樂透半天，「有時我同GiGi會炮製大餐，將番茄薯仔混入豬肉，撈?後擺入雪櫃中雪成啫喱狀，佢哋不知食得幾開心，計落矇豬有啲偏食，呆呆就乜都放入口。」與人一樣，蜜袋鼯要避免多脂肪多糖食物，也要多吃新鮮蔬果才會健康。照顧蜜袋鼯也不難，最重要有愛心是必要的，蜜袋鼯最重感情，專一到一生只會跟一個主人。「蜜袋鼯喺BB階段，一開眼就望到主人，之後日日都聞慣主人氣味，BB確認到邊個係主人就會跟一世。試過其他朋友去我屋企開Party，佢哋死都唔肯上朋友身，淨係黐住我同GiGi。實在太黐身嘞，所以花嘅精神同時間會比其他寵物多。」<br><br>註：領養蜜袋鼯相關資料，請查詢「另類寵物論壇」， http://www.ospets.com </p><p>呆呆</p><p>性別：♂<br>性格：活潑好動、蠱惑好奇、貪吃貪玩，小器易呷醋<br>愛吃食物：所有能放入口的東西<br>得意技：空降、用後腿站立、玩捉迷藏<br>壞習慣：四圍丟垃圾、處處留尿</p><p>矇豬</p><p>性別：♀<br>性格：文靜乖巧、愛撒嬌、懶洋洋、有大小姐脾氣<br>愛吃的食物：麥皮、奶米<br>得意技：扮飯糰、扮狗吠<br>壞習慣：偏食</p><p>大浪漫私相簿</p><p>蜜袋鼯Profile</p><p>英文名：SugarGlider<br>分類：有袋目、結指鼠兒科<br>分佈：澳洲北海岸、東南部、<br>適溫：27至31℃<br>壽命：人工飼養的蜜袋鼯，可活達12年以上。<br>體長及體重：成年的雄鼯較雌鼯重，分別為115-160克，及95-135克。身長為12-13公分，尾長15-48公分。<br>身價：約$300</p><p>必備用品<br>繩索木頭$28</p><p>蜜袋鼯貪玩，宜放條繩索木頭在籠中，供牠們爬高爬低。</p><p>鐵籠$220</p><p>正常Size鐵籠已夠用，入夜謹記捉牠們入籠，以免走失。</p><p>跑步器$38</p><p>蜜袋鼯也要Keepfit，這個跑步器大派用場。</p><p>膠箱$50</p><p>蜜袋鼯愛在郊外爬樹，要經常帶牠們呼吸新鮮空氣，輕攜式膠箱少不得。</p><p>草蜢乾每包$20<br>麥皮蟲每包$15</p><p>兩者都是蜜袋鼯主要糧食之一，含高蛋白質，買一包足夠一個月食用。</p><p>參考書USD$8.99</p><p>《SugarGliders－CompletePetOwner'sManual》，詳述蜜袋鼯產地、身體構造、特徵、生命周期，餵食貼士、繁殖及疾病等問題，入門必讀。（ http://www.amazon.com） </p><p>ILoveRabbit（23918085）<br>地址：旺角通菜街158號B舖</p></body></html>