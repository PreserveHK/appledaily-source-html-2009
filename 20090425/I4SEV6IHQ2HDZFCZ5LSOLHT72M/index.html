<html><header><meta charset="utf-8"><title>轆Book：凌志RX450h　加5萬豪升級</title></header><body><h1>轆Book：<br>凌志RX450h　加5萬豪升級</h1><p>凌志混能豪華SUV一開二，Sport同Luxury兩版本同期到港。新一代RX450h加入更多新科技，提升性能表現之餘，耗油、減排等同步Upgrade，不過最吸引嘅，依然係Luxury版，貴5萬，就有多項豪華升級。<br><br>記者：徐影龍<br>攝影：黃子偉<br>Model：Ceci、Miu@HKEntertainment</p><p>Sport版　平幾萬多個架</p><p>凌志上個月先剛推出RX350，咁快又多一個新型號打自己？非也，新車RX450h乃混能車引擎，用上AtkinsonCycle原理，簡單講引擎系統不離「進、壓、爆、排」四個步驟，而工程師就將壓縮空氣呢個步驟延遲一半以上，好處係汽油會燒少咗，但將燃燒室縮細，令壓縮效果相對更理想，一點火時爆炸力加強。到港RX450h有兩款，先講較平嘅Sport版，外觀上跟Luxury版最明顯嘅分別係車頂多了個行李架，內櫳則繼承凌志一貫豪華舒適嘅設備，除前後排座椅、軚盤、門邊等全真皮鑲嵌外，三組記憶座椅調校、軚盤全功能多媒體操控，天窗等，基本上豪華設備已算齊。<br>其實我覺得凌志Hybrid車種最靚仔位，係一堆泛藍標誌，如車前Logo、車尾型號、錶板燈、反光門檻等，連尾燈都泛出透明藍。揸凌志Hybrid令我虛榮亦感覺良好，起碼以後我停車嘆住冷氣等人時，都有電摩打幫幫手減少排廢。</p><p>1.屈曲式尾門再加油壓作緩衝，開關就手又安全。</p><p>2.新款頭燈及霧燈組合，襯番黑色車身已夠吸引。</p><p>3.Sport版為18"五輻式輪圈，比Luxury細1"。</p><p>4.RX450h細心之處，連側門雜物位都屬拉出式，擺同攞都咁方便。</p><p>Luxury版　貴少少好嘆</p><p>另一款Luxury豪華版，主要分別係貴5萬蚊同欠缺行李頂架，但換嚟嘅絕對物有所值，包括比Sport版大近一倍嘅天幕式天窗、超巨型LED頭燈、前座兩個位電控調校、Semi-aniline真皮座椅、五輻式合金輪圈加大1"至19"等，但對司機而言，最體貼莫過於冷暖座椅，令到大髀同PatPat有至高享受，就算天濛光起身揸車返工，都唔怕冬天凍冰冰、夏天熱辣辣咁陰功，貴咗嘅5萬蚊連車價9%都唔到，值得畀喎。<br>講完RX450h兩版本嘅設備，輪到講吓兩者都一樣嘅操控。動力裝置主力為3,456ccV6連VVT-i偈，頭段又有電摩打幫手發力，所以大腳油起步都有唔錯表現，今時今日混能技術已經好成熟，唔再似十年前咁踩極唔起。一堆電子輔助系統如TRC、S-VSC、EBD、EPS等，唔使理佢係乜，總之令你行車更暢順自然，加埋適時介入嘅電子四驅，駕駛感其實已經不俗，真係手痕嘅，大可轉埋+/-波嚟玩，3.5LV6偈始終無令人失望。行得Hybrid，油錢已經慳好多，官方數字為14.7km/L，約$0.88/km，當你同我一樣揸得勁粗魯、轉數大上大落，頂籠都係高一半，即係約$1.3/km。喂，家陣講緊3.5L車喎，耗油拍住1,500cc車仔，仲想點？</p><p>1.中間兩顆頭燈為原粒LED。</p><p>2.Luxury版用19"輪圈，款式亦更靚。</p><p>3.立體感中控，可惜沒RemoteTouch。</p><p>4.天幕式天窗亦比Sport版大1/3以上。</p><p>5.前排冷暖座椅，連三組調校記憶。</p><p>規格</p><p>引擎：3,456ccV6引擎＋電摩打<br>馬力：248ps/6,000rpm（總輸出約300匹）<br>扭力：317Nm/4,800rpm<br>傳動：電子無段變速、電子四驅<br>查詢：皇冠汽車（25119430）</p><p>路人葉Sir即場試坐</p><p>拍攝中途有架Camry駛近，司機落車眼望望，原來係小學教師葉Sir同老婆遊車河，見到架新凌志忍住駛過嚟作近距離接觸。見佢流晒口水，做個順水人情請佢哋試坐。阿Sir即時變身大細路，同老婆大人坐完後座，又上司機位Feel駕駛感，落車時猛讚RX450h超豪華又舒適，車都未揸已被佢講到曉飛咁，睇怕佢兩公婆下一目標都係換凌志㗎喇。</p><p>又一城追蹤RX450h</p><p>你都想即時了解一下Luxury版RX450h到底有幾豪華舒服，可以立即動身落又一城親摸親試，因為皇冠車行會於今個周末喺又一城舉行車展，除RX450h外，同場仲有全線凌志車系登場。<br><br>日期：4月25-26日（今明兩天）<br>時間：10:00am-8:00pm</p></body></html>