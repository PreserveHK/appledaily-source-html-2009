<html><header><meta charset="utf-8"><title>六四20周年紀念歌《二十年》伴作戰</title></header><body><h1>六四20周年紀念歌<br>《二十年》伴作戰</h1><p>民主運動太寂寥，跟群眾作伴的只有蠟燭和樂韻。27歲的Barry小時候最愛看電視，那一年，卡通經常被特別新聞報告打斷，爸爸媽媽以至新聞報道員和其他大人都哭了，小孩子不知所以，只是挽着父母的手在大街上走呀走，就在那時，認識了崔健的《一無所有》。20年了，長大成人的他了解六四平反是長遠戰鬥，愛好音樂的他為《歷史的傷口》譜上新詞，化身《二十年》，陪伴港人抗爭到底。<br>「我記得嗰時成日睇睇吓卡通片播特別新聞報告，連新聞報道員都喊，爸爸媽媽係大人，平時好少喊、好堅強，都會咁深感受，當時會諗點解咁大件事呢？」</p><p>Barry為燭光集會伴奏</p><p>20年前的情景在Barry腦海中已很模糊，最有印象是當時電視上經常播放崔健的《一無所有》，又記得北京巿民擋坦克的場面，「百萬人大遊行嗰次我都有去，記得行去新華社，我得7歲，淨係記得好攰。」<br>Barry的家人每年都會去燭光集會，他從小喜歡音樂，最愛寫情歌，高中後到澳洲升學，主修音樂，仍不時跟同學談起六四，「我嗰時十八、九歲，有次課堂討論，有個內地生同我拗，話我作嘢，話佢哋都未聽過呢件事（八九民運），我先知原來封鎖得咁犀利。」<br>對於中共刻意抹去歷史，他極為不滿，「明明係歷史一部份點解要抹咗佢呢？中國要文明、要變好，就要先平反六四，六四真相係善惡嘅根源。」他認為六四是一面照妖鏡，照出每個人的良知，「你殺咗人唔認，仲唔覺得自己做錯，點可以做番個好人？啲學生係為咗民主而走出嚟，你咁樣殺死佢唔係暴政係乜嘢？」<br>回港後，Barry從事音樂教學，碰巧支聯會需要義工幫手彈琴，他在除夕晚會小試牛刀，認識了一群志同道合的音樂人，組成樂隊，為每年燭光集會伴奏，閒時又會寫勵志歌曲，像《七一精神》和支持司徒華的《繼續戰鬥》。<br>「個人大咗，對正義、是非、對錯多咗思考，鍾意寫啲勵志歌。音樂力量可以好大，要記低一件事，有音樂會好啲。追求民主、平反六四路途遙遠，希望音樂可以陪伴佢哋，唔使咁枯燥。」<br>八個月前，他和其他支聯會「音樂義工」開始籌備20周年紀念活動，重聽六四歌曲，一首《歷史的傷口》震懾心靈，「好耐冇聽呢首歌，嗰日突然聽番，覺得好震撼，即刻有『抗爭、到底』呢句歌詞出咗嚟。」</p><p>以「堅持下去」為重點</p><p>結果他意念如泉湧，瞬即把國語歌詞改為粵語，「一諗到頭兩句，就一路係咁作落去，家mix（混音）緊，就快完成，編曲會同原版唔同，表達嘅重點唔同。」新歌以「堅持下去」為重點，跟原來譴責中共掩飾真相的版本略有不同。<br>近年本港力推國民教育，電視台經常播放國歌，他認為是洗腦，「但諗返轉頭，首歌拋頭顱灑熱血，形容番六四嘅人好有意義，『起來！起來！』，好有感染力，可能家嘅人民都係做緊奴隸，冇得出聲、冇自由。」<br>記者：張嘉雯</p><p>二十年（粵語）</p><p>改編：《歷史的傷口》<br>詞：Barry<br><br>抗爭　到底　那管光陰流逝<br>昨天　盟誓讓那薪火傳遞<br>來接替　民主棒　後代繼英烈<br>志向永不變　六四決要平反<br>國家　強大　腐化貪風猶在<br>決心　變改　愛國的心仍在<br>求變革　尋公理　未懼怕失望<br>遇挫折	也堅守	長遠戰鬥目光<br>戰鬥二十年　戰鬥二十年　不死的信念<br>那怕又十年那怕又十年	有你共步前</p></body></html>