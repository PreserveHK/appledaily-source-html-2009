<html><header><meta charset="utf-8"><title>隔牆有耳：華叔粉絲捐錢自動波 - 李八方</title></header><body><h1>隔牆有耳：華叔粉絲捐錢自動波 - 李八方</h1><p>支聯會主席華叔同副主席蔡耀昌月初去美加六個城市訪問，宣傳「六四」二十周年主題「毋忘六四．繼承英烈志．薪火相傳．接好民主棒」。華叔親自出馬，反應甚好，八方知道華叔仲滿載而歸，收穫豐富。<br>蔡耀昌表示，由於此行目的係在海外推廣六四二十周年訊息，呼籲全球關注中國民主、人權發展，希望曾見證六四屠殺嘅人積極參與六四紀念活動，所以基本上冇安排進行籌款，但好多人十分有心，受華叔感召，紛紛主動捐款畀支聯會。喺多倫多一個晚宴上拍賣華叔三幅墨寶，共籌到二萬幾蚊加幣，另有熱心人捐款三千幾蚊加幣。</p><p>身懷巨款穿州過省</p><p>喺其他城市，都陸續收到捐款，積少成多，蔡耀昌話大約有20萬港元捐款，為免返到香港兌換麻煩，喺當地已將捐款換成港幣。兩人身懷巨款穿州過省，終於平安返抵香港，將捐款存入支聯會戶口，整個過程，甚有當年將香港人捐款，送上北京支援學運嘅遺風。</p></body></html>