<html><header><meta charset="utf-8"><title>晚晚爆場　成殼魚子鋪飯面</title></header><body><h1>晚晚爆場　成殼魚子鋪飯面</h1><p>據說東京、大阪的屋台越來越少了，一來無人做，二來好些已經入舖，變了半間居酒屋。今次去的幾家屋台或居酒屋，周圍都有酒吧或陪酒街，又或者縮在角落裏，甚至連街燈都無盞。然而那一區越夜越多人，或有些人吃完晚飯，highhigh哋再來二次酒會，相比高級日本食店，暗巷裏的屋台，快樂又熱鬧好多！<br><br>記者、攝影：陳慧敏<br>鳴謝：大阪市、財團法人大阪觀光會議協會</p><p>食到卜卜聲</p><p>因為抄錯了店名Perry變Terry，我在心齋橋的一堆夜店中兜兜轉轉，9點50分時，終於搵到喇！但所有魚子已賣完，收咗檔。00年時Perry老闆山本潤因去北海道浸溫泉，發現那邊的魚子「新鮮又好鬼平！」還認識了班漁民朋友。「魚子飯，一定要有好多魚子才好食！」老闆打開放魚子的鍋，魚子是成個湯殼的倒下去，然後抹抹碗邊便遞給你。魚子飯分大粒跟細粒兩種，大粒的咬下去會在嘴裏劈卜爆開，好有口感；細粒的味道較鮮較濃。魚子飯價錢約$57一碗，送一份味噌蒟蒻，另外，魚子配海膽飯都只約$82。
</p><p>PERRY的魚子丼</p><p>地址：大阪市中央區東心齋橋2丁目2-7-1F-B<br>交通：地下鐵千日前站1號出口走約10分鐘<br>電話：（81）6-62111123</p><p>北海道鮮味引客</p><p>要找到這家屋台，你要穿過繁榮的酒吧街，到隔壁靜謐的街道，至中段，突然變了廟街，成排人圍着幾張不鏽鋼桌子，左手啤酒右手筷子站着吃，這「街上」的人都是居酒屋とよ的客。食店每天都有由北海道送來新鮮的三文魚腩、海膽及高級食材。每晚，高貴的OL、名牌西裝友、牛記笠記同地盤工人都聚在一起談天，雖然有膠凳，但大家都索性站着邊聊邊吃。因我來過幾次了，每次見我影相，叫着「影我！影我！」的總是坐吧枱前的熟客，我一路影，一路有人夾着海膽、魚子送到埋嘴給我吃；一時又將醬油和酒擺在餸後給我做背景。見到佢哋玩得高興，真令人感覺好冧、好熱情、好溫暖。</p><p>大阪京橋居酒屋とよ</p><p>地址：大阪市都島區東野田町3-2-26<br>交通：京阪線京橋車站東出口約100米<br>電話：（81）6-68825768</p><p>西歐紅酒天下</p><p>池田町本來是傳統日式街市，白天人來人往，但夜裏，人群散去後，充滿意大利風情的WineBarLuvWine營業了。外面依然是屋台專有的透明塑膠布，但小舖裏擺着一對一的小桌椅，昏暗的燈飾則加了點情調。老闆由意大利、法國跟西班牙引入不同品牌的紅酒，每杯約$40-$60，他說比外面西餐廳平最少30%，還常研究新的下酒菜。因這裏是winebar，又是個小小「大牌檔」，法國大餐就無喇，點些下酒菜吧。
</p><p>天滿WineBarLuvWine</p><p>地址：大阪市北區池田町5-8<br>交通：JR天滿站右手邊街道往北走到2筋目，轉角紅色三輪車作記號<br>電話：（81）6-68811701</p><p>健康燒雞串</p><p>只賣燒雞串的居酒屋跟屋台，在日本好紅，是個消磨餘閒的地方，於是逐漸變得好講究。食大牌檔，食消夜仲要健康？對。除了秘製醬料外，囃屋的雞肉串燒是燒雞肉時要人聚精會神盯着，因為：「燒燶了一點都會不健康呀！」小小的囃屋主要大賣懷舊的裝修，不過去年加建二樓後，一樓變得好窄，且入夜後，全院滿座。</p><p>福島囃屋</p><p>地址：大阪市福島區福島7-5-2<br>交通：JR福島車站往北，聖天通商店街門口<br>網頁： http://www.8848fuku.com/ </p><p>27年楝篤笑</p><p>中津先生燒了27年的章魚燒，他的屋台屬老字號。全店只有兩塊章魚燒鐵板同三張長凳，再用塊膠布冚住而已。小小的食店坐了12人，轉個身都會逼到人，此時門外有對情侶想入來，一見盛況即卻步，有食客說：「坐逼啲仲塞得入！」吓？真係咁好食？另一食客答：「雖然呢度啲章魚丸燒得燶啲香啲又多葱，但我哋最鍾意都係同中津先生傾偈。」又有人搭嘴說：「我讀書時已來食，食咗十幾年啦！」原來大家都鍾意同幽默的中津傾偈聽棟篤笑，我明喇。
</p><p>中津3ちセん屋</p><p>地址：大阪市北區中津1<br>交通：中津車站1號出口，RamodaOsaka酒店西北出口</p><p>出門提一提</p><p>簽證：持特區護照或BNO毋須簽證。查詢：25221184（日本領事館）<br><br>機票：國泰假期熾熱優惠套票，香港至大阪連兩晚住宿，$3,199起。查詢： http://www.cathaypacific.com（國泰航空） <br><br>酒店：CrossHotel雙人房每晚約$820起。查詢： http://www.crosshotel.com/osaka/ <br>貨幣：100日圓約兌7.97港元（文中價格已折算港元）<br><br>電壓：100V，兩扁腳插座</p><p>下周日本大阪<br>有雨，10-18℃</p></body></html>