<html><header><meta charset="utf-8"><title>克魯明唔識撈 - 左丁山</title></header><body><h1>克魯明唔識撈 - 左丁山</h1><p>分析K係JakevanderKemp嘅讀者，對vdK取消咗「南早」專欄，覺得好可惜，代替者之文筆冇咁活潑，亦冇vdK咁一針見血，讀者覺得唔過癮，畢竟vdK做過記者，做過大行分析師，實戰經驗豐富到極。<br>vdK講到在大投資銀行工作，要聽從上司說法，唔好聽阿媽講，十分幽默，亦好實際。分析Ｋ叫左丁山細讀前星期《新聞週刊》一篇長文，講當今自由派大將克魯明，內容十分有趣。左丁山睇完，除咗幾點私人資料之外，覺得其他並無新意，因為平時睇佢嘅專欄，都知道佢批評奧巴馬，大罵蓋特納嘅啦，奧巴馬本身係自由派，但上台後就要兼顧實際，不能左得太離譜，而克魯明就一左到底，猛烈批評奧巴馬干預得唔夠，唔到肉。<br>以佢嘅背景，好應該一早畀克林頓延攬入白宮吖，點解冇呢？原來一九九二年克林頓上任前，在家鄉小石城召開經濟顧問論壇，克林頓問：「改革醫療保健與削減財政赤字可否並行？」克魯明答：「請你做一啲痛苦決定。」克林頓聽完，立即轉頭問LauraTyson（當時加州大學柏克萊分校教授）同樣問題，泰臣答：「可兼而得之」。到克林頓入主白宮嘞，聘任泰臣為經濟顧問，克魯明仍然留在普林斯頓教書。克魯明家話佢當時畀咗一個「對的答案」，後來克林頓嘅醫療保健改革方案果然一敗塗地！<br>對的答案，不等於是「正確的」答案，真實的話就係偏偏唔啱聽！想話學而優則仕呀，凱因斯學說就最啱政治人物聽嘞，現在勸曾特首信市場，不信干預嘅，一定冇官做。克魯明的故事，讀中國歷史嘅中國人一早識晒，唔會在大老闆面前講啲老闆唔啱聽嘅語言。</p><p>批評克魯明嘅人就話克魯明攞完諾貝爾獎，學術生涯已達頂峯，以後好難再有突破，所以克魯明現時鍾意寫專欄，寫blog，上電視，對教書/研究嘅興趣漸淡，專心做個公共知識分子（publicintellectual），批評時政，罵走布殊之後，對奧巴馬亦唔客氣。奧巴馬白宮方面，當然親疏有別，搵人做briefing，一定冇克魯明份，全面杯葛之。</p></body></html>