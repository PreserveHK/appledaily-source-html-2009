<html><header><meta charset="utf-8"><title>娛圈360：港片不死</title></header><body><h1>娛圈360：港片不死</h1><p>港產片，一個熟悉但遙遠的名字，曾幾何時好有霸氣。今日，港片買少見少，猶幸依然未死，在合拍片大行其道下，仍然有爛頭卒甘為港片賣命。導演彭浩翔便是其中一員，無他，港片是其奶媽滋養他長大，拍港片是報答親恩，也不想奶媽遭人蹂躪、踐踏，故他的新作《維多利亞壹號》也保持港片的癲喪特色，大玩血腥暴力，放棄了內地市場。　撰文：何永寧</p><p>生於六、七十年代的香港人，不會對港產片感到陌生，彭浩翔自言是依附這「奶水」長大，可惜到他長大成人時，港產片已步入黃昏，代之而起的是中港合拍片，合拍的好處是背靠祖國，有強大消費市場及資金支持，雖然如此，彭浩翔依然樂此不疲，以拍港片為樂。</p><p>彭浩翔：好癲好百厭</p><p>彭浩翔說：「要入內地有好多有特色嘅嘢未必拍到，主要基於內地嘅審查同我哋香港電影人嘅思維好唔同，內地將電影當係教育，直情將電影當係教育電視，所以啲戲唔可以有黑社會，佢哋覺得啲人睇咗會入黑社會；唔可以講鬼，驚啲人睇咗會信埋啲怪力亂神。相反我哋將電影當係一種娛樂，既然係娛樂就可以好癲、好百厭，癲同百厭呢兩樣咪就係港產片當年大行其道嘅原因囉。另外，內地官員嘅心態覺得要淨化銀幕，將佢哋認為健康嘅題材帶畀觀眾，不過佢哋唔知電影同電視嘅觀眾唔同，你淨化電視都可以理解，但電影一般入場睇戲嘅人心智同年齡會比較成熟，會分辨善惡。你唔會話畀我聽會有個12歲嘅小朋友無啦啦買到張三級片嘅戲飛，又咁好彩入到場睇啩，所以你唔使驚啲細路睇到啲佢哋唔應該睇到嘅嘢囉。」<br>彭浩翔笑言假如合拍片早20年盛行，很多香港好電影可能都會消失，他說：「基於佢哋嗰種諗法，《倩女幽魂》已經唔拍得啦，因為講鬼；《古感仔》系列、《英雄本色》又會冇埋，因為提倡黑社會。」</p><p>彭浩翔承認假如肯依附內地市場會有更多機會，也因此給其他前輩取笑他不夠成熟，他說：「有人會話『細路仔梗係搵錢先啦』，我都知點樣會搵錢。唓，拎《大丈夫》改過啲對白、改過個劇本係可以返內地呀，但係已經唔係嗰樣嘢，要畀你強姦我個女仲要我幫手，大佬唔好啩。搵錢還搵錢，都係做番自己鍾意嘅嘢先。」<br>自言飲港產片奶水長大的彭浩翔，希望拍一些流着港產片血的電影，他笑說：「我開戲之前會攞住個劇本問自己呢個劇本好唔好玩呢？好唔好睇呢？等自己興奮吓先諗下一步，如果套戲連自己都感動唔到，即係唔好睇啦，唔好睇拍嚟做乜？當然對老闆嚟講，上到大陸就叫『好睇』。」</p><p>評審準則過於人治</p><p>其實彭浩翔在訪問中多次重申，合拍本身並沒有問題，不合理的只是評審的準則過於人治，情形就跟無綫刪剪金像獎提及亞視部份一樣，他說：「港片同合拍又唔係一定兩個只能活一個，我本身唔抗拒合拍呢回事，係睇有冇必要，《依莎貝拉》同《公主復仇記》都係合拍，因為個題材適合。」<br>彭浩翔續說：「我會先有咗劇本再決定係咪合拍，如果個劇本唔啱，夾硬嚟都冇意思，改咗都唔係嗰樣嘢。不過唔係你話想合拍就得，都要有對口單位肯同你合作，以前合拍片都可以有兩個結局，多少保留劇本嘅原創，不過呢招俾人用得多，最近好似又收緊咗，連結局香港同內地都要統一埋。」創作這口飯似乎越來越難吃。
</p><p>《大丈夫》向杜老誌致敬</p><p>沉醉拍港片多年，有一件事令彭浩翔耿耿於懷，他說：「中學嗰陣時讀編劇班，有日導師林超榮返嚟同我哋講，噚日同老闆去咗杜老誌夜總會開會傾劇本，嗰時不知幾羨慕，我同自己講有朝一日都要去呢度開會，可惜到我入行時，港片嘅黃金期已過，啲人已經轉咗去茶餐廳傾嘢。」因此，杜老誌結業令彭導不無欷歔，所以在電影《大丈夫》（圖）中不忘向標誌港片盛衰的勝地致敬。</p><p>話你知：審查扼殺創作自由</p><p>今年是港片誕生100周年，翻查資料，《偷燒鴨》應該是香港開埠以來第一部有港人參與的電影。港產片曾有過輝煌歷史，可惜至90年代末期，電影市道開始走下坡，導演爾冬陞早前接受訪問更直指港產片將於三年內消失。</p><p>《色，戒》潔淨上映</p><p>取而代之的，相信是與內地合作的合拍片，自中港03年9月達成更緊密經貿關係安排協議（CEPA）後，電影業獲中央支持，香港電影人可與內地合作，進軍擁有13億觀眾的龐大市場。劉偉強03年執導的《咒樂園》便是CEPA後首部誕生的合拍片。基於商業因素，合拍片已成大勢所趨，由03年的6部，遞增至去年的17部。然而，合拍片必須跟足國產片的規範，例如劇本要經內地審查，間接扼殺了港人的創作自由，令電影失去港產特色。以往合拍片多數拍兩個版本，原版在香港播放，內地則播放刪剪了敏感題材的潔淨版（詳見附表）。如《色，戒》前年在內地上映時，便刪剪了多場性愛場面，可是由於互聯網普及，內地網民仍可看到那些場面，結果內地電檢尺度去年又再一次收緊，自此以後，合拍片只可有一個版本。</p><p>港片不剪難過關</p><p>《色，戒》　有香港和內地版本，內地版刪了梁朝偉和湯唯的性愛場面。<br><br>《大搜查之女》　鄭秀文和陳奕迅主演，申請在內地上映時，因遲遲未獲批文，終刪剪了約13分鐘戲才可在內地上映。<br><br>《葉問》　原版結局中，林家棟的角色原被民眾殺死，但不獲審批，因而刪剪該結局。<br><br>《新宿事件》　內容涉及暴力無法在內地上映，導演爾冬陞拒絕改成溫和版本，決放棄內地市場。<br><br>《意外》　古天樂主演，因在內地拿不到准映證而未能在內地上映。<br><br>資料來源：《蘋果》資料室</p><p>內地嚴打敏感題材</p><p>內地對中外電影審查非常嚴格，涉及色情、暴力或政治敏感話題的電影，大都難逃被禁映的命運。<br><br>題材：黑社會　電影：杜琪峯執導的《黑社會》系列因涉及黑幫，禁絕在內地上映。<br><br>題材：政治　電影：章子怡和鞏俐在《藝伎回憶錄》（MemoirsofaGeisha）扮演日本藝伎，內地方面擔心激起反日情緒而禁映。<br><br>題材：宗教　電影：《達文西密碼》（TheDaVinciCode）在內地上映23天，疑因涉及宗教問題突遭禁映。<br><br>題材：情慾　電影：范冰冰和梁家輝主演的《蘋果》有激烈性愛鏡頭，去年上映後，忽然遭禁映，連DVD發行也被禁止。<br><br>題材：同性戀　電影：李安執導的《斷背山》（BrokebackMountain）涉及同性戀，內地以擔心觀眾引起爭議為由禁映。<br><br>資料來源：《蘋果》資料室</p></body></html>