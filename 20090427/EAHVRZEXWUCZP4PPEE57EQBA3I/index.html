<html><header><meta charset="utf-8"><title>桌球天王播完　散戶冇清袋中環在線：秋官效應失威力 - 李華華</title></header><body><h1>桌球天王播完　散戶冇清袋<br>中環在線：秋官效應失威力 - 李華華</h1><p>「秋官效應」有幾勁，唔使華華多講，上個月30號秋官套《桌球天王》首播，港股當日應聲狂瀉663點，都咪話唔邪。唔怪得連秋官自己都話：「真係唔信咁靈！」</p><p>播完股市升13%</p><p>上個禮拜五《桌球天王》大結局，華華埋單計數，港股除咗首日急插外，其餘日子一路造好，恒指更累升超過1800點，累積升幅13%，係華華有統計以嚟升得最勁嘅一次，睇嚟呢次「秋官效應」唔止有頭威冇尾陣，簡直係冇晒威力，秋官並冇一cue清咗大家個袋喎。不過網民就話，秋官今次推唔跌個市，係因為套劇講飾演CueSir嘅佢，最後輸波畀徒弟靳子謙。<br>華華唔敢講「秋官效應」係咪真係失效，但睇番往績，「秋官效應」一般都只喺套劇播映期間發威，好似舊年套《楚漢驕雄》重播，適逢金融海嘯，恒指插水38%。不過相信大家最記憶猶新嘅，點都係《大時代》，播映期間港股急挫約13%。好在「秋官效應」都冇乜持久力，每次套劇播完後，大市都會逐步回升，最勁要數番前年首播嘅《香港傳奇-榮歸》，恒指隨後3個月急升27%，咁樣計落個市今日應該有運行喎。<br>不過家陣除咗「秋官效應」，仲出埋「娥姐效應」同「農夫效應」，咁多人爭食，加上「秋官效應」失威力，睇怕秋官以後唔係驚有劇集播時，個市會跌，反而係驚「秋官效應」唔再獨步「金魚缸」，唔能夠再掀起話題。<br><br>李華華<br>mailto:LiWaWa@AppleDaily.com</p><p>秋官效應對港股威力</p><p>大時代　播映時間：11/1992<br>播完指變幅：-12.7%　之後3個月變幅：+14.8%<br><br>笑看風雲　播映時間：10/1994<br>播完指變幅：-13.8%　之後3個月變幅：+1.9%<br><br>香帥傳奇　播映時間：5/1995<br>播完指變幅：+11.9%　之後3個月變幅：+5.6%<br><br>男人四十一頭家　播映時間：6/1995<br>播完指變幅：-3.8%　之後3個月變幅：+5.6%<br><br>天地男兒　播映時間：2/1996<br>播完指變幅：-6.5%　之後3個月變幅：+3.1%<br><br>江湖奇俠傳　播映時間：12/1997<br>播完指變幅：-1.4%　之後3個月變幅：-9.9%<br><br>神劍萬里追　播映時間：7/1999<br>播完指變幅：-6.5%　之後3個月變幅：+12.7%<br><br>世紀之戰　播映時間：9/2000<br>播完指變幅：-8.3%　之後3個月變幅：+1.5%<br><br>非常外父　播映時間：10/2003<br>播完指變幅：+3.9%　之後3個月變幅：+6.6%<br><br>血薦軒轅　播映時間：3/2004<br>播完指變幅：-8.8%　之後3個月變幅：-0.5%<br><br>楚漢驕雄　播映時間：10/2004<br>播完指變幅：+10.9%　之後3個月變幅：-3.4%<br><br>御用閒人　播映時間：3/2005<br>播完指變幅：-1.7%　之後3個月變幅：+2.2%<br><br>潮爆大狀　播映時間：4/2006<br>播完指變幅：+3.7%　之後3個月變幅：+1.8%<br><br>御用閒人*　播映時間：2/2007<br>播完指變幅：-0.9%　之後3個月變幅：+11.9%<br><br>香港傳奇-榮歸　播映時間：7/2007<br>播完指變幅：-4.6%　之後3個月變幅：+27.0%《最勁》<br><br>香港傳奇-榮歸*　播映時間：6/2008<br>播完指變幅：+1.2%　之後3個月變幅：-38.5%《最慘》<br><br>潮爆大狀*　播映時間：7/2008<br>播完指變幅：+6.1%　之後3個月變幅：-播完指變幅：36.1%<br><br>楚漢驕雄*　播映時間：10/2008<br>播完指變幅：-37.7%《最慘》　之後3個月變幅：+19.4%<br><br>桌球天王　播映時間：3/2009<br>播完指變幅：+13.4%《最勁》　之後3個月變幅：－<br><br>註：*重播</p></body></html>