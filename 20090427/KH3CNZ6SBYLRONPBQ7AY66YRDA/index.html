<html><header><meta charset="utf-8"><title>學界新Trend：P2P學習機　40人圍答</title></header><body><h1>學界新Trend：P2P學習機　40人圍答</h1><p>Peer-to-peer（P2P）唔算係深奧技術，尤其對小朋友，喺NDS連線玩《孖寶賽車》嗰陣已經用緊！此技術最近更被用到教育界，講嘅係手提學習機myID。此機讓老師在60呎範圍內，向40多名學生即時發送問題，並能即時評分，互動性強，體積亦同NDS差唔多，要推動港府電子教育政策，有得諗喎！<br><br>記者：陳國輝　<br>攝影：陳盛臣</p><p>流動性強易攜帶</p><p>每年開學，父母最頭痛唔係關乎到書簿費用，就一定係學生哥嘅書包負擔。唔知你家揹緊嘅係二十磅定三十磅，但如果myID能為你減輕重量，對個人健康有一定好處。佢機身僅重280g，相比多達1kg重嘅Netbook，更輕咗四分三；再者，老師可將課本以外嘅補充資料加到手提機，結合P2P形式提交功課，學生哥就可揹少大量書簿，即時輕鬆晒！<br>或者會問，點解唔將所有課本安裝入myID？據有關研發機構表示，礙於版權，課本內容唔能夠照搬入機，否則或涉及侵權，所以課本無可避免地仍要每日揹返學。另一問題係，myID的耗電速度等同Notebook，一般情況下約達6小時，但開着WiFi，得番3至4小時，萬一做緊功課突然要搵地方充電，咁都幾狼狽！</p><p>即問即答即評估</p><p>查實唔止學生要有一部，老師更加唔可以冇！因為myID配備嘅P2P技術，係先經一部「老師機」發送問題到「學生機」，然後等學生輸入答案，再送番畀老師。呢種無線傳輸好處就係，唔似WiFi有Hotspot限制，師生距離唔超過60呎，即使郊區都照用；而AnswerSmart更方便老師即時發問及讓學生作答，至於正確答案、答啱人數、分佈比率等，全部數據都會即時顯示，老師學生都睇到。</p><p>其餘功能逐格睇<br>睇Ebook</p><p>支援TXT、CHM、HTML以及PRC檔，另也可開啟PDF格式，仲可旋轉成直度，方便閱讀。</p><p>新介面</p><p>雖然呢部機採用LinuxOS，不過介面重新設計過，加入好多得意Icon，包保唔怕悶親小朋友。</p><p>電視台</p><p>大家咪誤會，佢並非支援數碼電視制式，只不過經學校主機直播嘅影片，可用串流形式觀看。</p><p>私密碼</p><p>萬一遺失咗部機，入面嘅私隱都唔會俾人睇到，因為每次開機時，都要輸入一組密碼。</p><p>睇電影</p><p>經電腦抄落microSD卡嘅電影，一般照可播放，但屏幕解像度僅800×454，清晰度一般。</p><p>學生/家長有Say</p><p>司徒陶<br>「最鍾意做AnswerSmart，因為完成工作紙後，可立即睇啱定錯，可即時糾正。」</p><p>劉芷穎<br>「手寫都幾快，但希望屏幕可以再大啲，同埋唔使等（撈機）。」<br><br>劉媽媽<br>「部機好輕，而且能夠令小朋友學習時更主動。」</p><p>姜俊希<br>「可隨時上網搵資料，做功課方便咗，但係速度稍為慢少少。」<br><br>姜媽媽<br>「我發現佢用得最多嘅係查字典，而且同父母多咗話題。」</p><p>王煒彤<br>「電子書功能為我提供額外資料，希望日後可帶少啲書返學，減輕書包重量。」</p><p>約$2,000（只提供予學校訂購）<br>網址： http://myit-school.net </p><p>Profile</p><p>處理器：ARM9Core<br>作業系統：Linux<br>顯示屏：5"WVGA芒<br>體積：99×132×19.5mm<br>重量：280g<br>使用時間：長達6小時<br>主要功能：Peer-to-peer、QWERTY及手寫輸入、支援Word、Excel及PDF檔、EbookReader、多媒體播放器、串流影像技術、WiFi、支援32GBmicroSD卡</p></body></html>