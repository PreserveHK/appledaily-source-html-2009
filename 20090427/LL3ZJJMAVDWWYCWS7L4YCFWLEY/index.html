<html><header><meta charset="utf-8"><title>中環在線：輪商開錯價益散戶 - 李華華</title></header><body><h1>中環在線：輪商開錯價益散戶 - 李華華</h1><p>輪商一向畀人嘅印象，係有殺錯冇放過。不過上個禮拜四，就有個炒開股票衍生工具嘅對冲基金朋友，報料畀華華話：「喂，今朝有隻國壽（2628）熊證62275，輪商出價有啲嘢。」</p><p>國壽輪幾個鐘輸幾球</p><p>華華即刻check吓，發覺原來隻嘢喺短時間內，輪商賣價0.38元，突然又跳幾個價位，出0.41元買番。來來回回6、7次。<br>華華當然要查個究竟，打電話問有關人士：「你哋隻嘢出價好怪喎！」<br>有關人士：「我哋衍生工具出價一向跟實正股走勢。」<br>華華：「聽講你隻嘢，幾個鐘頭幫你哋輸幾百萬喎！」<br>有關人士：「我哋衍生工具出價一向跟實正股走勢。」<br>華華：「吓吓都咁答。輸錢唔怕認喎，如果畀街客知你哋有時會烏吓烏吓益街坊，好過賣廣告啦！」<br>有關人士：「你知啦，我哋每日有成800幾隻衍生工具買賣……如果投資者鍾意我哋嘅出價，歡迎佢哋嚟買賣……」輸錢係危機，不過冇危邊有機？</p></body></html>