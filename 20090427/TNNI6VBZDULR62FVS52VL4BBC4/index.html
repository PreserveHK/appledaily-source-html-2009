<html><header><meta charset="utf-8"><title>中環在線：馬雲特備節目會股東 - 李華華</title></header><body><h1>中環在線：馬雲特備節目會股東 - 李華華</h1><p>阿里巴巴（1688）喺香港上市近年半，下個禮拜四（7日）將會舉行第二次股東周年大會，聽講佢哋今次決定搞搞新意思，唔單止有得食、有得問，仲可以欣賞主席馬雲喺台上演講45分鐘，當中又會加插特備節目，跟手有一粒鐘真情交流。<br>咁究竟有幾精采，靚女公關大賣關子，叫華華嗰日早啲到。<br>股神畢菲特嘅投資旗艦巴郡，每年舉行股東會都會吸引幾萬名來自各地嘅富貴股東去美國奧馬哈「朝聖」。阿里巴巴嘅公關話，佢哋唔會搞到好似嘉年華咁，即係冇得同馬雲切磋國粹乒乓波，之但係會增加透明度，歡迎傳媒觀摩，仲請埋港大同中大嘅商學院學生出席，等同學仔了解股東會過程，估計全程歷時3粒鐘，希望有200名股東出席。</p><p>招呼商學院大學生</p><p>馬雲喺內地叫座力毋庸置疑，每次演講都座無虛席，但股東會一般喺閒日舉行，唔知有幾多有心人特登請假會一會馬雲呢？</p></body></html>