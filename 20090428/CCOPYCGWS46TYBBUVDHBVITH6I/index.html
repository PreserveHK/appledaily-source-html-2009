<html><header><meta charset="utf-8"><title>中環在線：TOM拉埋阿媽搞NBA網 - 李華華</title></header><body><h1>中環在線：TOM拉埋阿媽搞NBA網 - 李華華</h1><p>TOM集團（2383）同NBA（美國職業籃球）日前重新推出NBA.com/HongKong網站，等香港球迷可以上網睇直播。TOM仔首席執行官楊國猛同NBA中國首席執行官Tim陳永正話，雙方其實舊年10月已經行埋，喺中港台三地營運3個NBA官方網，家因應手機上網潮流，實行搞埋手機互聯網一體化。<br>今次係用埋TOM仔阿媽和黃（013）個3香港平台，24小時以唔同終端無間updateNBA最新消息，仲可以玩遊戲同球星互動。商機有幾大？Tim話香港九成人口知道NBA係乜，當中76%仲話係粉絲，猛哥就補充，香港有二、三百萬年輕人，3香港有過百萬3G用戶，要培育100萬粉絲唔難，希望當中一半會用佢哋個網站。<br>中國為推廣籃球，更落力到喺每條村外面起個籃球場，畀小朋友強身健體之餘兼發掘吓明日之星，唔知特區政府會唔會做啲嘢，培育番個香港小姚明為港爭光呢？</p></body></html>