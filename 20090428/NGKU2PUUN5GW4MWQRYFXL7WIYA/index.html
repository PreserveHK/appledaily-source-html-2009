<html><header><meta charset="utf-8"><title>段段有力　爽打孖叉Golf</title></header><body><h1>段段有力　爽打孖叉Golf</h1><p>第六代Golf到港，個個盤算定準備換車，上周末福士喺海運大廈搞嘅車展，就有好多準車主同Fans到場車。到六月交車後相信馬路上將遇到一班高球Fans。暫時到港只得1.4GT同TSI，最平18萬有交易。乜話，1.4L？咪睇小佢，又輕又細搭埋孖叉偈，分分鐘爆贏2,000cc車。<br><br>記者：徐影龍<br>攝影：伍慶泉</p><p>Twincharger全程澎湃</p><p>兩款第六代Golf都係搭1.4偈，屬最低牌費級別，最平嘅1.4TSI已經配搭Turbo增壓，120匹馬力對細車嚟講，爆發力已經好足夠，若以高球比喻，可算係一揮200碼嘅四號Baffy杆，而今日〈轆Book〉實試嘅，為另一款更勁嘅孖叉版GolfGT，配搭Turbo+Supercharger，雖同樣只得1.4L，馬力卻飆升至160匹，而且千零轉先爆Supercharger，到中期Turbo幫拖一齊谷，令到Golf頭中尾段都有強橫扭力輸出，簡直等同高球打擊距離最遠嘅一號Driver杆，不期然令我期待馬力更強勁、09下半年先登場嘅GolfGTI。<br>第六代Golf仲有驚喜，1.4TSI引擎已確認獲環保署嘅稅務優惠，官方數字耗油量為6L/100km，油費約$0.77/km。想行車有心有力未必每腳油都燒銀紙嘅。</p><p>DSG變七速</p><p>引擎提升，Golf另一利器DSG波箱同時升Grade，由過往六速變成七速，除可減少燃油不必要嘅浪費，亦令波段上落更為靈活柔順，全賴DSG波箱動力零流失優勢，高密度轉波仍相當有力順暢，就如將高球一揮上果嶺，面對高低彎曲，一樣充滿信心。<br>男人鍾愛動力、入彎表現，但望住GolfGT新配嘅啡色皮椅加黑色內櫳，再加門內、冷氣位等都加入更多仿金屬裝飾，真係未撻匙開車前先要欣賞一下。前排仿桶椅對車身偏細嘅Golf嚟講，設計得相當不俗，揸完兩粒鐘都唔會頸梗膊痛，值得一讚。<br>GolfGT定價$239,900，而Golf1.4TSI則18萬有找，兩者相差近6萬，先不論多咗嘅40匹同孖叉偈值唔值，鍾意速度嘅肯定唔會㩒計數機，不過掉番轉頭，Golf1.4TSI120匹，其實足以應付你全車FullLoading坐滿人，前後排又唔會太過逼狹，揭背尾廂亦實用，全新車賣十幾萬，與其換架10萬二手車，倒不如買架Golf1.4TSI仲好。</p><p>GolfGT/Golf1.4TSI規格</p><p>引擎：1,390cc直4+Twincharger/Turbo<br>馬力：160匹/120匹　傳動：七速DSG波箱、前驅<br>扭力：24.5kgm/1,500-4,500rpm<br>售價：GolfGT（$239,900）Golf1.4TSI（$179,900）<br>查詢：VolkswagenHK（36989688）</p></body></html>