<html><header><meta charset="utf-8"><title>利字當頭：一個概念兩種炒法 - 利世民</title></header><body><h1>利字當頭：一個概念兩種炒法 - 利世民</h1><p>自從金融海嘯，大家好多時都以為，有錢佬咪一樣俾人呃，仲要俾人呃得更多更狠。不過細心睇，私人銀行客戶同魚缸散戶，真係有分別。<br>任職私人銀行嘅莎拉，噚日一早就打畀世民︰「幫啲客買咗GSK（英國製藥巨擘葛蘭素史克GlaxoSmithKline）啦！升咗6%吖，仲勁過出Tamiflu嘅Roche！」逆世奇葩果然名不虛傳，出手快而準，難怪啲客對佢忠心耿耿。</p><p>流感藥股當頭起</p><p>藥劑業朋友話，過去幾年特敏福被嚴重濫用，結果出現抗藥性，搞到家陣全世界啲醫院都要考慮，增加儲備另一隻GSK出品嘅流感藥Relenza。據聞，Relenza比Tamiflu貴一倍，噚日譚紹興兄亦快人一步，響隔籬嘅「投資學堂」專欄，引述彭博消息，指今年第一季，各地政府採購Relenza嘅數量，首次超逾特敏福，GSK股價升得勁過Roche，絕非符碌。<br>唔講大家可能唔知，呢隻Relenza原來有段故事。根據維基百科，話說呢隻藥原本由一間叫做Biota嘅細公司開發。不過，藥業世界入面，單打獨鬥嘅細公司，無可能承擔起將一隻藥推出市場嘅成本，所以89年Biota將隻藥「判」畀當時嘅Glaxo。之後十年，美國FDA不斷折磨蹂躪，終於響99年，隻藥先至以13票對4票嘅些微票數，獲准推出市場。好在呢十年間冇乜大型流感爆發，如果唔係就死得人多。<br>世民講Relenza呢段小插曲，無非都係想說明一個簡單嘅事實──藥業世界入面，細公司做唔到大事。偏偏呢幾日，香港上市嘅A貨藥業股，又學人炒埋一份，箇中理據確實令人費解。<br>個別號碼恕世民唔篤出來，免招血光，我亦唔會同賺緊錢嘅人拗，只衷心希望佢哋見好就收。</p></body></html>