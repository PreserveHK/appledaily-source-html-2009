<html><header><meta charset="utf-8"><title>中環在線：黃光裕唔返工人工照加 - 李華華</title></header><body><h1>中環在線：黃光裕唔返工人工照加 - 李華華</h1><p>前日國美電器（493）公佈舊年業績，純利跌咗7%，唔係咁eyecatching，但睇番作為前主席兼大股東兼前中國首富嘅黃光裕，人工就唔聲唔聲咁加咗36%喎。不過咁，實質金額就只有214.9萬元（人民幣．下同），連一個譽．港灣單位都買唔到！</p><p>加薪36%至215萬</p><p>佢老婆杜鵑又點呢？舊年總人工大約84.8萬蚊，少過07年。華華相信，杜鵑係唔介意人工低過老公嘅，正所謂老公嘅錢就即係老婆嘅錢嘛，唔夠咪同黃生攞囉。不過，家佢兩公婆都芳蹤杳杳，老公聽講被公安調查，老婆就失咗蹤，佢哋兩個加埋成300幾萬嘅人工，唔知落唔落到袋呢？<br>講開又講，國美周一原本話開業績記者會見人，另外再搞兩場投資者會議，但結果一場都冇搞到，原因不明。<br>有基金經理同華華講，官方解釋話想collect多啲資料，一次過再同大家講清楚喎，但就冇講明幾時收齊料。同黃光裕去向一樣，都係一個謎。<br>專業角度方面，星展噚日出咗份報告，話國美業務差過預期，預料需要時間「治療」喎。佢仲估國美今年首季嘅同店營業額，會錄得5至10%按年跌幅，毛利率仲會繼續受壓㖭。睇嚟總裁陳曉除咗要快啲出嚟解畫外，仲要搞搞盤生意先得喇。<br><br>李華華<br>mailto:LiWaWa@AppleDaily.com</p></body></html>