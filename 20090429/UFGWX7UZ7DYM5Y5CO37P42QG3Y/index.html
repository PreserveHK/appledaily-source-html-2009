<html><header><meta charset="utf-8"><title>中環在線：謝國忠「散戶受獸性推動」 - 李華華</title></header><body><h1>中環在線：謝國忠「散戶受獸性推動」 - 李華華</h1><p>獨立經濟師謝國忠對於人類歷史上曾出現過多次「血的教訓」，但股市泡沫仍屢次出現，有佢精闢獨到嘅見解──人類基因存在群體效應，人買你又買。</p><p>走唔切變大鱷點心</p><p>謝國忠喺內地《財經》雜誌發表文章指出，人類心理極易受集體情緒影響，就好似野生動物集體游過鱷魚大批出沒嘅河流，由於鱷魚同一時間內只可以食一隻動物，反而保證咗其他動物嘅安全，所以獸群行為係應對大自然險境嘅一個合理方式。雖然進化令人類可以理性思考，但群體行為嘅本能並冇消失。散戶一齊過河，就睇吓邊個唔好彩，走唔切成為大鱷點心。<br>佢認為受經濟數據轉好嘅消息刺激，又一輪熊市反彈可能喺今年秋天上演。等到經濟復蘇被證實無法持續，經濟將出現二次衰退，或者通脹壓力令央行唔顧經濟疲弱而緊縮銀根，到時反彈就會結束。佢估計資產價格會喺明年下半年跌到最終底部。</p></body></html>