<html><header><meta charset="utf-8"><title>轆Book：Ferrari599XX　紅風乍現</title></header><body><h1>轆Book：<br>Ferrari599XX　紅風乍現</h1><p>乍現？係，仲要係「乍」咗兩粒鐘咁大把，限時內仲要係俾全港傳媒爭相狂閃一輪之後便趕着疾走東洋，來去如風。咩「風」咁巴閉？全球限量落場版拉利599XX，聽聞車價過千萬，有錢人大有人在，之但係，有錢都唔代表有資格擁有，事關要成為599XX車主，首先必須至少有一部拉利至夠格排隊！於是乎「乍現」120分鐘，就俾閃光燈閃足120分鐘！<br><br>記者：梁美甜<br>攝影：伍慶泉
</p><p>賽車場狂馬</p><p>法拉利早於3月日內瓦車展上推出全新純落場版車型599XX。以599GTBFiorano作為基礎研發，採用相同傳動結構以及發動機，加入拉利RoadCar技術之餘，更加入大量F1車隊都用嘅最先進技術，簡單而言，599XX根本就係一部賽道跑車。工程師針對599XX車型，用599GTBFiorano副偈，而進氣排氣口等等都進行了大量改進工作，令新偈最高轉速提升至高達9,000rpm，最高馬力輸出可達700匹，狂而悍！應用新型引擎曲軸以及賽車專用導流槽同埋擾流器以優化車身外形、採用碳纖維等專有材料達致輕量車身，搭配全新波箱更令轉波時間減少60毫秒。</p><p>車神心思</p><p>據講，多次於F1奪魁嘅車神MichaelSchumacher舒密加都有份參與開發全新車型599XX。叫得車神又贏得咁多場賽事，賽車經驗咁豐富，對599XX於賽車場上表現應該好有幫助，換個角度，599XX絕對唔會係街車！</p><p>實驗車上飛車堂</p><p>以「HighPerformanceDynamicConcept」作為599XX設計理念，將跑車機械極限同電子控制潛力相結合，配合第二代SCM懸掛系統及F1動力技術，而Actiflow系統則有效調節過彎時壓力及阻力。據廠方數字顯示，新車於200km/h時下壓力達到280kg，300km/h時更達630kg，可想而知行車幾咁穩定，「令跑車能處於最大極限情況下發揮最高性能」絕對可行。<br>Ferrari不愧係Supercar，呢部作全球展覽嘅新車，被命名為「599XXProgramme」，名副其實係一部實驗車，即係為精選買家而設嘅技術實驗課題。課題？上堂？無錯！拉利有別於一般路車，故此都聽聞車廠會提供操控課程予準車主，但，前文講嘅「課題」同車主上堂學揸拉利係完全唔同。Ferrari預計於2010及2011年成立專案小組負責599XX一切相關事宜，當中包括自2010年起舉辦599XX全球巡迴賽，車主當然可以齊齊落場賽，呢個Programme收費未知，但就一定唔係普羅大眾所能負擔。姑勿論錢銀問題，由於599XX係限量車型，廠方只會挑選本身已經係拉利車主嘅人士於明年試駕新車，據說全球名額約30名，矜貴到暈！</p><p>規格</p><p>引擎：6.0LV12<br>馬力：700hp/9,000rpm<br>傳動：六前速F1波箱，前置、後驅<br>查詢：ItalianMotors（28080978）</p></body></html>