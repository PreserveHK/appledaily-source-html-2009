<html><header><meta charset="utf-8"><title>蟬過別枝遇阻基仔改口風翻兜金牌</title></header><body><h1>蟬過別枝遇阻<br>基仔改口風翻兜金牌</h1><p>古巨基和金牌大風續約問題一直拉鋸之中，有傳因他採拖字訣兼私下和其他公司斟洽，結果激嬲公司拒絕再傾。前晚基仔在紅館舉行尾場演唱會，有消息指他和其他公司談不攏，難怪他在慶功宴上發功向金牌揸弗人黃柏高大送秋波，賣口乖表示續約首選必是舊公司。</p><p>已和金牌大風約滿的古巨基，前晚在紅館演出最後一場演唱會，當晚捧場的有o靚模諸葛梓岐和Neway二太子男友薛嘉麟、吳家樂和老婆周蕙蕙、鄭欣宜男友Mark、吳雨霏和HotCha等。<br>關淑怡（Shirley）穿上性感bratop上台為基仔做嘉賓，不過卻露出小肚腩及有條橫紋，有點殺風景，但她依然一臉自信大扭特扭，基仔卻很怕醜不敢正望Shirley。當基仔講秘密另一半時，觀眾大叫古太，但他詐儍扮聽不到，直至多謝工作人員時終開口感謝緋聞助手女友Lorriane，fans即拍手，基仔笑言：「滿意啦。」完騷後觀眾不肯離開，基仔現身笑稱：「你哋唔使返工咩？你哋唔返工點儲錢睇下次。」最後基仔以一曲《勁歌金曲》完場。</p><p>「第一個搵Paco」</p><p>事後基仔出席慶功宴，但Lorriane卻未有現身，金牌大風揸弗人黃柏高（Paco）與基仔合照，但表現生疏，未有埋身密斟。問到基仔續約問題考慮如何？他說：「過埋今晚先，大佬呀，啱啱先做完演唱會，我想癲吓吃喝玩樂，瞓醒先傾。」再追問睡醒和誰人傾？基仔即大賣口乖說：「瞓醒先算，我唔會睇之前啲傳聞，第一個會搵Paco先，不過心中未有數。」基仔坦認有和其他公司接觸，但有消息指他和其他公司談不攏，難怪即時轉軚再向舊公司施冧功。<br>講到fans很接受Lorriane，基仔笑說可能她的fans比自己還多，至於不單一多謝她會否令她不開心？基仔只說因為要感謝的人太多，他表示是否公開身邊另一半則一切看緣份。<br>採訪：胡比<br>攝影：黃偉雄</p></body></html>