<html><header><meta charset="utf-8"><title>中環在線：中鐵老總有女做傳媒 - 李華華</title></header><body><h1>中環在線：中鐵老總有女做傳媒 - 李華華</h1><p>巨型國企中國中鐵（390）照顧住廿幾萬名員工生計，董事長石大華背負嘅壓力咪話唔大，一旦國家政策有乜風吹草動，導致公司養唔起咁多員工就麻煩，隨時動搖國之根本嘛！石總亦深明箇中道理，所以中鐵經營嘅業務層面何其廣泛，佢強調要「堅定一個思路」，即係堅持建築業上、中、下游協調發展，形成相關嘅多元化產業結構，有咁嘅揸fit人睇住中鐵，員工都可以放心啲啩！<br>之但係，國企管理制度或多或少窒礙企業發展，石總話，所有幹部已經係按合同聘用，中鐵每年亦會招聘上萬名大學生，正所謂老人老辦法，新人新政策，令公司更加市場化。<br>石大華噚日又喺業績記者會上有感而發，話對住記者朋友份外有親切感，皆因佢位千金都係華華同行──新聞從業員，喺中央電視台做編輯，唔知會唔會近水樓台，隨時可以訪問老爸呢？</p></body></html>