<html><header><meta charset="utf-8"><title>中環在線：電盈打工皇帝係李智康 - 李華華</title></header><body><h1>中環在線：<br>電盈打工皇帝係李智康 - 李華華</h1><p>電盈（008）喺上訴庭聆訊輸咗，私有化玩完，但財技智慧似乎陸續有來，首先大派特別息每股1.3元掏空公司現金，一眾管理層亦有巨額犒賞。8號仔噚日新鮮出爐嘅年報顯示，董事會酬金開支雖然少咗2984萬，但主要係前副主席蘇澤光唔撈所致；主席李澤楷照舊斗零唔袋。董事總經理AA艾維朗冇收850萬花紅，但基本薪津就升咗10.8%至1875萬，拉勻全年2016萬，按年少攞24%。<br>不過最盤滿缽滿嘅執行董事係「賣樓天王」李智康，佢舊年總薪酬3047萬，按年僅跌4.3%，認真和味。<br>睇番電盈舊年整體營業額升34.7%至319.5億，但銷售成本卻急增69.4%至178.5億，呢個謎團終於解開，年報話，推售貝沙灣豪宅嘅成本就佔其中嘅81.82億元，飆升3.03倍。8號仔自身成本亦升14%至96.68億，主要來自硬撼有線電視嘅新建NOW香港台，香港電話公司重組費用亦達1.71億。</p><p>攞3047萬多艾維朗1031萬</p><p>講到幾時召開股東周年大會（AGM），電盈並無分開公告，反而靜靜雞喺年報最尾一頁列出話喺6月26日。唔知嗰日小小超夠唔夠膽現身，但小股東大聯盟召集人梁國強估佢會避席喎。<br>之不過，小小超同AA都冇喺年報交代派息後公司營運能力，但非執董李國寶就以行動支持，星期一豪擲132.4萬，喺市場以平均價3.31元，增持電盈40萬股至100萬股，咁5月18日除權時，就穩袋130萬銀股息嘞！<br><br>李華華<br>mailto:LiWaWa@AppleDaily.com</p></body></html>