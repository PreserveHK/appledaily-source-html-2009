<html><header><meta charset="utf-8"><title>轆Book：可愛Fiat500　Badboy上身</title></header><body><h1>轆Book：可愛Fiat500　Badboy上身</h1><p>上年Fiat500復刻，喺歐洲掀起懷舊熱，全車圓圓碌碌鬼咁得人鍾意，行貨到港後都多咗女仔做車主。最近出現嘅一部Abarthesseesse版Fiat500，雖仍偏圓但可愛不再，加Turbo加包圍拉埋花，160匹火氣撩人，若你當佢得意o靚仔想伸手摸人頭殼頂，分分鐘俾佢反手撻番落地。<br><br>記者：徐影龍<br>攝影：譚盈傑<br>Model：Ryan@PureModels</p><p>招積紅蠍拉花</p><p>Fiat500喺歐美有着與甲蟲及Mini等相若嘅復古地位，雖然全車圓圓碌碌，卻非事必「童年現在一般可愛」。有別坊間私人改裝，Abarth打正旗號專改Fiat500，情形等同Benz×AMG、Toyota×TRD一樣，所有改件都經官方認證。其實Abarth係越野車手名，幾十年前自改Fiat500，最招積係打開尾門當尾翼，居然又俾佢Win到唔少國際Rally賽事，響朵後就被Fiat招攬幫手改RacingCar。雖未至面目全非，不過Abarthesseesse改裝套件郁動都唔細，最明顯係車頭，原有扁橫低矮鬼面罩兩側加設網狀氣壩，整套型仔包圍一直延伸至車尾，再將側鏡噴紅，好老套但最貼切：跑味濃郁。拉花同全車8個蠍子金屬章最嚇鬼，全白車身拉兩條紅線喺車腰，Sharp！車身四面、四條軨都鑲咗蠍子牌，霸道得嚟帶DevilFeel，天真無邪小朋友最初都嚇親。</p><p>3,500轉爆Turbo</p><p>到港水貨為棍波版，跟復刻版一樣採用1,400cc偈，真正值錢處在於加入超勁Turbo，馬力160匹。咦，乜咁似剛到港嘅六代GolfGT？著名車評人MichaelShum就話Golf絕對係好車，但咁樣比唔公平，應該跟同樣細車身、單門車嚟比，如MINICooperS、標致206等，咁睇Fiat500Abarth都幾突出喎，約3,500rpmTurbo便介入，而且嚟得好順唔突兀，五前速手波每一段都有力。<br>Michael喺塞車到嘔嘅灣仔、中環行咗幾圈試車，短短直路123波快速上上落落，好耐未Feel過棍波車嘅爽勁喇，坐喺隔籬已經令我好滿足。至於Michael最欣賞嘅，係Abarth嘅路面感，細車做到內櫳唔擠逼侷促已算叻仔，傾斜得有點誇張嘅方向盤，令駕駛者雙手伸得較直，軚環夠粗有實在感，整個試車感覺相當舒服。</p><p>規格</p><p>引擎：1,368cc直四＋Turbo<br>馬力：160bhp/5,750rpm<br>扭力：206Nm/3,000rpm<br>傳動：C510五前速手波<br>查詢：FormulaWon（62556262）<br>網址： http://www.abarth.it/500/default.asp?l=EN&amp;pag=1 ,1,0</p></body></html>