<html><header><meta charset="utf-8"><title>新進精英 - 左丁山</title></header><body><h1>新進精英 - 左丁山</h1><p>英國經濟不景，政府喊窮，首相白高敦為咗救急兼挽救自己嘅政治生命，推出一份龐大赤字預算，畀《經濟學人》批評為一份dishonest-budget。我哋隔岸觀火，見到英國要向年入十五萬英鎊嘅高收入大士（英國有三十五萬個）徵收百分之五十嘅入息稅，一位年入三十五萬嘅銀行家或基金經理要支付十六萬鎊稅款及國民保健保險費。一啲基金經理計吓條數，話不如遷往瑞士或亞洲好過，管基金使乜一定要留在倫敦啫。<br>嗱，香港要鞏固金融中心地位，有機會嘞，特區政府夠膽識嘅，就立刻派人去倫敦「招商」，以低稅率引誘一啲對冲基金搬嚟香港，以香港為基地，行遲一步，新加坡會搶晒先機都似。白高敦明知倫敦倚賴TheCity得好緊要，家搬起石頭趕客，提高稅率，直情係畀隻牌香港上，新加坡就隨時截糊。</p><p>世姪H自紐約回港開設亞洲總部，經營私募基金，卒之正式開幕嘞，上星期某日在太子行天台嘅高價餐廳SEVVA開設酒會，招待來賓。呢間SEVVA聞名已久，今次得世姪H邀請，都係第一次上去太子行二十五樓（天台）啫。餐廳分室內室外兩部份，室外鋪設地板，玻璃欄杆，東望皇后像廣場，北望遮打街與海旁，果然十分吸引，室外係酒吧區，全場滿座，坐滿人。世姪H在室外北區設酒會，十分擠擁，出席者大多係三十幾四十歲一輩，全部講英文，左丁山收咗十幾二十張名片，逐一傾幾句，知道呢班朋友全部係留學生，自澳洲、美國、加拿大、英國等地回來，職業上就多數係投資銀行、私募基金、證券行、會計師行僱員，想落中環新進精英之中，本地大學生係少數，唔怪得年幾前聽到路邊社消息話，唐司長向大學校長表示關切，希望多啲本地畢業生能夠打入國際金融機構圈子。後來卒之碰到兩三位講廣東話嘅新朋友，乃InvestHongKong官員。原來世姪H間公司傳出消息來港設立分公司之後，「投資香港」立即派人上門拜訪，在紐約傾過幾次，世姪H話估唔到香港特區政府咁進取，提供甚多資料，對佢哋間公司幫忙甚大，今次香港office正式開幕，自然請埋「投資香港」嘅人員賀一賀啦。</p></body></html>