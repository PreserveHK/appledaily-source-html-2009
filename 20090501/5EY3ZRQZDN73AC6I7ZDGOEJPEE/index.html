<html><header><meta charset="utf-8"><title>轆Book：Alphard3.5藍光版40萬豪嘆　4D動感影院</title></header><body><h1>轆Book：Alphard3.5藍光版<br>40萬豪嘆　4D動感影院</h1><p>豪華靚車玩埋影院組合，幾乎已成指定動作，無乜特別，今次呢架MPV王Alphard就玩得更豪，加入發燒友最愛嘅後級擴音機，換埋Vocal喇叭，再將中排兩個皇帝位變成按摩椅，一邊震住揼骨一邊煲碟，視聽、體感享受直逼海洋公園4D動感影院。<br><br>記者：徐影龍<br>攝影：陳盛臣<br>Model：Pantene@PureModels</p><p>藍光音響　炸機一流</p><p>其實原廠Alphard3.5音響系統已相當不俗，今次富利堡自行加碼，加設發燒友先捨得裝嘅後級擴音機，CD原音輕易重現。幾個喇叭換埋Vocal牌子，靚聲更為清脆細緻，只可惜有後級嘅Power推動，卻欠缺一個12"低音單元，雖然感覺有啲浪費，不過就保存番尾廂空間，可算係魚與熊掌嘅選擇。而且坐得Alphard都係要求舒服為主，相信老闆級用家都唔Buy炸機呢啲MK行為。<br>由於頂頭LCD屬嵌入天花式設計，難以再改更大面積嘅高清屏幕，好彩原廠都有成10"，已比大部份6"、7"芒大好多，跟中排位距離又唔遠，其實已經頗足夠。要讚心思位，尾廂後級擴音機跟番市面熱門改法，玩埋藍光LED，配襯番前排手枕位嘅滲透式藍光邊、車頂天花兩條隱蔽式長燈等，當夜晚行車時播隻《胡桃夾子》DVD，典雅歌劇院氣氛肯定爆晒燈。</p><p>按摩椅　打孖上</p><p>藍色車身已經唔算熱門顏色，車行改得更盡，內櫳配番大堆藍光燈「谷Mood」佢，連三排座椅都車晒藍線，泛藍得相當徹底。當然唔少得富記最鍾意改嘅格仔皮，望落內櫳已經好有歐陸風情，實際試坐又真係軟熟兼舒服。咁都未夠豪，中排兩張皇帝位，更齊齊換上按摩椅，三級調校，最勁嗰級連前座都Feel到震動，視聽、體感都係最佳享受。性能規格跟番原裝無郁動，3,500ccV6偈，近280匹馬力，全車坐滿上大斜都未驚過，加上呢代Alphard改用電軚，更Upgrade到6前速+/-波，估唔到連做司機揸車都有駕駛享受。</p><p>Profile</p><p>引擎：3,456ccV6DOHC<br>馬力：274ps/6,200rpm<br>扭力：34.6kgm/4,700rpm<br>傳動：6前速+/-波<br>售價：$409,000起<br>查詢：富利堡（28776700）</p></body></html>