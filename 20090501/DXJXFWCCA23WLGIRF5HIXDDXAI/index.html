<html><header><meta charset="utf-8"><title>Barbie上海施魔法</title></header><body><h1>Barbie上海施魔法</h1><p>係，我今年五張嘢喇，生日禮物，係喺上海嘅全球首間旗艦店！喺我美女Barbie的世界裏，生活永遠美好，無海嘯無流感，衫多到儲存於世界各地，你你你同你，係咪好恨呢！走一轉上海，由2樓走到6樓，美容化妝健身買衫開party，3歲到80歲，穿起我的粉紅迷你裙，抬頭挺胸沿住閃閃令水晶樓梯而下，轉個身啜啖飛吻，邊個敢話唔索？<br><br>記者、攝影：柴敏<br>鳴謝：港龍航空、@GallerySuites</p><p>(左起)On菁：帽子約$964、黑上衣約$860、白色花邊褲約$1,499、腰帶約$738、黑色手袋約$1,588<br>OnVanisa：粉紅色裙子約$862<br>OnMichelle：淡粉紅色雪紡裙約$2,451</p><p>趕絕黑頭暗瘡</p><p>2/F　Barbie@Spa<br>晚晚派對的日子，皮膚經常要保持最好狀態，其實都不容易。我知道，個個回復童真的女人都衝着我滿櫃靚衫而來，然而，最重要的依然是我那張勁過打Botox的plasticface。如果你頂掛着一張素顏同黑眼圈，觀音身掃把頭，着到靚一靚都無用啦！</p><p>所以入館前請先去2樓Barbie@Spa做個PlasticSmoothFacial，將黑頭死皮暗瘡印黑眼圈統統趕絕，令皮膚完美無瑕！之後仲有專業髮型師同化妝師幫你set頭同化粉紅Barbie妝。但要靚，最緊要都係身心配合，我朝朝都會做瑜伽練習，令身材腰線fit到漏。</p><p>不同Style任揀</p><p>3/F　EverythingBarbie（成人衣飾化妝品區）<br><br>4/F　DesignCenter（小朋友衫和歷代Barbie展館）<br>3樓同4樓，有齊玩具和大人小朋友的專用化妝品、衣飾，從運動衫、沙灘裝、OLlook到小禮服都有，全是歐美及日本設計，前者活潑，後者斯文，較適合亞洲人身材。編輯嫌這次大變身有點casual，嗯，或者你下次可以考慮買VeraWang為旗艦店設計的百褶婚紗，總值十一萬七千港元，還送婚紗版娃娃一個，希望滿足到你們的虛榮心啦！</p><p>P.S.購物後記得加$23（20元人民幣），就會有張BarbiePassport，上面有你張相及可成為Barbie會員，以後去Barbie館購物有九折！</p><p>公主行Catwalk</p><p>5/F　FashionRunway<br>個個都想做Barbie，不過細個時候總係怕被人話發姣，不敢宣之於口。FashionRunway就帶給小朋友信心，我們木口木面的Jessica小妹妹，初時十問九唔應，一戴上小皇冠後，對眼即刻閃閃明亮！「我要小披肩」、「我要高跟鞋」、「我要神仙棒」！變身啦！姐姐們教你走台步，擺pose，記住出台後要向大家笑，揮揮手，轉個圈，姐姐用video跟相機，幫你拍得美美！</p><p>BarbieRunway</p><p>收費：約$431，包公主裝、小道具、化妝走秀，約1小時。<br>年齡：13歲以下小朋友</p><p>回歸70’sCafé</p><p>6/F　Barbie@Cafe<br>Woo!全身上下都變靚變索了！去party吧！逐層上，6樓的Barbie@Cafe，黑白格子加桃紅色梳發，完全的七十年代美國風，咖啡、朱古力上有粉紅色Barbie圖案。要知道，我們這些晚晚夜蒲的美女，每每睡到11點才起身，那個全天供應的美式Barbie早餐就最體貼呢！另外我最愛食各種甜品、泡芙、格子餅和三層英式下午茶蛋糕塔！食甜品同下午茶好肥？但Barbie世界裏只有快樂，沒有纖體，進來便應放縱一下，不是嗎？</p><p>芭比迷心聲<br>北京Lisa</p><p>「我用3,000蚊買咗3個Barbie限量版、6支唇彩、兩盒粉和兩對耳環。」</p><p>美國金髮美女</p><p>「我哋最愛食超勁BarbieHighTea餐！」</p><p>Barbie檔案</p><p>全名：BarbieMillicentRoberts<br>生日：1959年3月9日雙魚座<br>婚姻狀況：單身（43歲時飛了Ken）</p><p>BarbieShanghai</p><p>地址：淮海中路550號<br>網頁： http://www.barbieshanghai.com </p><p>出門提一提</p><p>簽證：持有效回鄉證或卡便可，查詢：28511700（中國旅行社）<br><br>機票：港龍假期上海春季精選套票連兩晚住宿，$1,599起。查詢： http://www.dragonair.com（港龍假期） <br><br>酒店：5月31日前入住@GallerySuites，約$1,915起。查詢： http://www.connectshotel.com/pro1.asp <br><br>貨幣：1港元約兌0.88元人民幣（文中價錢已折算港幣）<br><br>電壓：220V，兩腳扁插座</p><p>下周中國上海天晴，15-25℃</p></body></html>