<html><header><meta charset="utf-8"><title>22.5"全高清打通任篤易墨</title></header><body><h1>22.5"全高清打通任篤易墨</h1><p>IT人生活，使乜用到白紙畫板嚟寫生！HP輕觸系TouchSmart，啱啱推出新型號IQ838hk，咪睇佢又翻炒All-in-One設計，查實今次已將屏幕升級至全高清規格，仲達到TouchPC當中最闊嘅22.5"屏幕，莫講話睇電影，甚至當神奇畫板，任篤塗鴉亦得。<br><br>記者：陳國輝<br>攝影：陳盛臣</p><p>最巨Multi-Touch面版</p><p>大剌剌花萬七蚊買一塊神奇畫板？我唔好去玩具反斗城掃貨？當然，IQ838hk最大價值嘅地方唔止用TouchScreen繪畫咁簡單，仲有幾大項TouchSmart工具，例如可利用指尖拖拉音樂到播放器上，或自製不同顏色及圖案嘅便條，而今次仲追加Multi-Touch，用兩隻手指就可以將圖片不停旋轉，但初次試玩，發現操作唔係咁流暢，可能要經一番鍛煉之後先有成果。</p><p>機底燈任篤轉色</p><p>Touch固然係該系列一直以來嘅賣點，但今次亦加插唔少新玩意。其中一定要講吓機底燈設計，以往Desktop唔多重視外觀，但IQ838hk除咗用鋼琴面外殼，仲配置一排光管，最大特色係只要用手指篤任何一隻顏色，佢就會變嗰種燈光，熄晒燈擺喺客廳不知幾迷幻！屏幕解像度亦係該系列最強，達到1,920×1,200，食得住FullHD格式，可以睇Blu-ray，不過22.5"芒睇戲效果似乎就唔夠好喇！</p><p>FocusPoint</p><p>Profile</p><p>處理器：IntelCore2Duo2.13GHz<br>記憶體：2GBDDR2<br>作業系統：WindowsVistaHomePremiumEdition<br>顯示屏：1,920×1,200解像度<br>硬碟：1,000GB<br>光碟機：Blu-ray/DVDROM<br>端子：5組USB2.0、5合1讀卡器<br>體積：66.2×23×51cm<br>查詢：HP（800938833）</p><p>同場加映<br>DV2追加純白殼</p><p>上月HP推出鋼琴黑DV2-1007AX，手枕位配以EspressoBlack壓紋，唔知大家仲有冇印象；至於今次再推出白色版，唔同嘅係換上MoonlightWhite壓紋，以簡約凝白為主調，加上機殼用鎂合金打造，勁Fit潮人！</p><p>DV3配HDLED芒</p><p>規格較強勁嘅DV3-2001TX，只有白色一款選擇，但最特別嘅係配備13.3"HDLED闊屏幕，解像度達1,366×768，並能輸出720p畫面，加上佢內置一個HDMIv1.3端子，最適合駁住打高清遊戲，不過睇戲就未必啱喇！</p></body></html>