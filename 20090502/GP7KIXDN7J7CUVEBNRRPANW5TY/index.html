<html><header><meta charset="utf-8"><title>不怕上海 - 左丁山</title></header><body><h1>不怕上海 - 左丁山</h1><p>自從國務院宣佈批准上海建設金融中心及航運中心後，本地不斷有報導講及上海威脅。左丁山呢類市場派就認為市場動向決定一切，要驚都冇得驚，如果上海受市場追捧嘅話，香港有乜辦法可以阻擋之？左派/干預派經濟學家認為憑政府之力，上海就可以成為乜乜中心，但右派/市場派就覺得政府（即使係強大之中國政府）唔可以單憑「發改委」紙上作業，就可以令一個大城市成為乜乜中心嘅，除非……<br>真正國際金融中心要有「必需及充份條件」，必需條件包括市政與衞生城市建設、交通運輸通訊及優越地理位置等等，一一俱備。世界上有齊呢啲條件嘅城市多到數唔晒，上海唔會差得去邊。跟住就要講市民素質嘞，包括文化、教育、守法、傳統等等，世界上亦有好多城市在這方面冇得彈，例如維也納、蘇黎世就在呢方面領先。<br>充份條件方面，上海就一時之間，唔見得有噃，就係新聞自由/資訊自由、外匯自由兌換、法治──在中國嚟講，就係法大於黨，中共中央政治局唔可以指揮或影響上海法庭判案，例如外國銀行與上海市政府打官司，上海法院可以獨立判案。呢三點係上海成為國際金融中心之最大障礙。經濟學教授話中國在五年至十年內會開放外匯，開放資本市場，左丁山信住先，但新聞與資訊自由呢？香港所有報紙可以在上海自由出售呢？或者互聯網可以真正無禁區呢？上海幾時會做得到，冇人敢預測。至於法治囉喎，黨永遠大於法，否則如何中央控制呀？中國係一黨專政國家，黨中央一定要牢牢控制黨政軍及新聞陣地。<br>上海一定係中國金融中心，香港冇得爭，假如中央要支持上海，陰乾香港，可以命令所有國企民企只准在上海上市，令香港股市萎縮，但即使如此，上海還是做不了國際金融中心，正一利己損人而達不到目的，難道中央真係想香港一沉不起乎？香港目前在金融各方面都做得好好，唔係好似一啲民粹派議員、評論員眼中咁不堪聞問，只要特區政府唔好急劇左轉，香港冇嘢好驚。</p></body></html>