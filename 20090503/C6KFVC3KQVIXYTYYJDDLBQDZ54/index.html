<html><header><meta charset="utf-8"><title>豬流感殺到　群星響警號周秀娜、黎耀祥搶購防疫用品</title></header><body><h1>豬流感殺到　群星響警號<br>周秀娜、黎耀祥搶購防疫用品</h1><p>香港前日確診首宗豬流感（甲型流感H1N1），源頭來自一名經由上海來港的墨西哥男子，曾與他接觸的人士均有危險，令港人更加重視防疫工作。昨日一眾娛樂圈中人也加入搶購消毒用品行列，黎耀祥一家三口和o靚模周秀娜分別出動買口罩，而林文龍和郭可盈則斥無良藥房坐地起價。</p><p>豬流感襲港，黎耀祥昨日趁假期與太太Julia及兒子到尖沙嘴飲茶行街敍天倫之餘，不忘到藥房購買預防豬流感用品。昨日下午1時許，祥仔一家三口現身美麗華商場附近一間藥房，現場見祥仔選購了一盒50個裝、價值50元的口罩和一大支價值約20元的消毒水，待太太付款後，祥仔便將口罩和藥水放入自己的袋中，未有索取膠袋，十分環保。</p><p>祥仔愛兒取消美國行</p><p>記者其後致電祥仔時，他說：「經過沙士之後，大家都提高警覺，所以我都買定啲口罩同消毒藥水，尤其係屋企有小朋友㖭。另外，我哋都會盡量小心啲，少去人多嘅地方，原本暑假我個仔同外父外母去美國玩，但家咁嘅環境，決定取消行程，無謂犯險吖！」<br>o靚模周秀娜昨日也特意在工作前先搶購口罩以防萬一，昨日下午她要到屯門為農夫簽唱會擔任嘉賓，活動舉行前她先到藥房搜購口罩和消毒濕紙巾，其間有不少途人認出周秀娜，但她卻無懼途人眼光加入搶購戰團，最後買得3盒口罩及數包消毒濕紙巾，付款後更見她即時戴上口罩。<br>事後周秀娜接受電話訪問時，坦言得知豬流感襲港後大感恐怖，她說：「真係好驚，因為可以人傳人，而且好似傳得好快，所以今日就趁工作前買定口罩同消毒用品，我仲有打電話畀媽咪叫佢小心啲，我都買埋口罩畀佢。自己最重要係注意個人衞生，家我勤洗手，出街就唔好隨便掂扶手。」會否因豬流感而減少與男友親嘴？她笑言自己與男友均十分注意衞生，故不怕互相感染。</p><p>周秀娜昨日與「味之天使」的「菠蘿」郭穎橋到屯門市廣場，為農夫的潮傘簽唱會擔任嘉賓，自爆患感冒的郭穎橋卻未有戴口罩。而大會則在現場安排了消毒酒精液，要求排隊取簽名的fans先行清潔雙手，農夫接受訪問時也謂禁止與歌迷握手，他們說：「我哋呢把遮就係寓意落雨不怕，落雪也不怕，就連豬流感都唔怕，我哋就冇戴口罩，除非去醫院啦。」問到二人是否關心身在美國疫症重災區的老闆陳冠希（Edison）時，他們稱不知Edison現時身在何處，而且很久沒聯絡，但透露稍後會為新碟事宜與Edison會面。</p><p>可盈斥藥房坐地起價</p><p>此外，林文龍和郭可盈夫婦昨日也專程到西貢一藥房購買防疫用品，自確診首宗豬流感消息傳出後，部份藥房將口罩及消毒用品坐地起價，他們齊聲斥無良奸商說：「呢個做法好差勁，唔應該發呢啲財，家大家同坐一條船，要共同進退。」提到政府隔離患者曾入住的酒店惹來不少異議，林文龍說：「唔好喺雞蛋裏邊挑骨頭，寧願做多好過做少，做少咗出現問題，只會俾人圍攻，反而做多咗冇事，大家都得個安心，就算整體經濟出現問題，我覺得冇所謂，經濟一定有起有跌，最多辛苦啲，大家一齊共度呢個難關，過咗呢一關，又有好嘅未來。」<br>郭可盈則認為港人不必太恐慌，雖然她與林文龍經常都要出入公眾場所及到外地工作，但她表示目前的工作暫時未有影響，故不用太擔心。<br>採訪：駱華齡、何慧斯、陳寶明<br>攝影：陳俊強、娛樂突發組</p><p>全城防疫：小心為上口罩黨</p><p>香港證實第一宗豬流感確診個案，昨日一眾藝人現身公眾場合紛紛戴上口罩，例如蔡卓妍、容祖兒及薛凱琪等，前日在北京出席音樂會後，昨日返港時均在飛機上全程罩不離口。</p><p>容祖兒：勤啲洗手</p><p>「我做足防備㗎啦，自己小心啲，大家唔使太擔心，及早發現就可以防止疫症蔓延。我都有啲03年時買落嘅口罩，不過媽咪都會再買，自己會勤啲洗手，同埋都要注意鞋嘅清潔。」</p><p>蔡卓妍：買定口罩</p><p>「我知道香港有一宗確診個案，因為我表弟係做醫生嘅，佢都有SMS叫我小心啲，至於我媽咪就好擔心，已經買定晒口罩。自己都會有啲擔心，成日都要去多人嘅地方，喺飛機上我都全程戴住口罩，而且有帶消毒用品，食嘢前都會洗手。不過內地未有公佈，都未見有人戴口罩。」</p><p>Kama：媽咪擔心</p><p>「我去蘇梅做嘢，已經帶定50個口罩去，我頭先喺車上聽到荃灣有14單懷疑個案都好驚，媽咪都擔心㗎，成日問我幾時返。我喺機上一定罩不離口，因為機上都容易感染，所以一定會全程戴住，自己會多啲洗手同埋勤換口罩。」</p><p>薛凱琪：手套傍身</p><p>「我知道有確診個案呀，我去北京時都有戴口罩，不過有時太焗都會除咗。上機前我已經買晒消毒紙巾，同埋唱歌前將個咪消毒，少啲去人多嘅地方。我喺北京睇電視，睇到墨西哥政府叫人唔好出街，其實越早預防越好，我仲有帶定手套同消毒gel。」</p><p>鄭希怡：盡量小心</p><p>「我自己會盡量小心啲，勤啲洗手，同埋戴口罩。嚟緊我都有啲工作要返內地做，咁嚟緊出trip都一定會帶定口罩同消毒用品。同埋如果發現唔舒服就要快啲去睇醫生，出街一定要戴口罩保護番其他人，呢樣係基本衞生常識，大家都要留意。」</p><p>何韻詩：自助助人</p><p>「我之前一晚都同fans聚會，都有好多人，因為我有少少喉嚨痛同好攰，為免被隔離都要小心啲，保護自己都要保護別人。其實自從SARS之後，助手同TVB都有消毒用品提供，用咪之前都會抹一抹。」</p></body></html>