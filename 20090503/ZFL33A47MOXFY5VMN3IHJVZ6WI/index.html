<html><header><meta charset="utf-8"><title>惡補財經 - 左丁山</title></header><body><h1>惡補財經 - 左丁山</h1><p>馬場之內，碰到一位稀客，就係新聞Ｖ。新聞Ｖ原來係參加社交活動啫，佢份人一本正經，絕少投注，入馬場唔會染上賭風，馬會向政府申請增加五日賽馬及大約二十次（唔知有冇記錯）轉播海外賽馬，馬迷視若等閒，但立即遭到一啲usualsuspects嘅反對，究竟呢類反對派代表幾多名市民，無可稽考，如果民政事務局話佢哋代表民意，唔敢答允馬會之請嘅話，不如所有馬經版記者，馬經印刷廠員工，報販等等以及熱心馬迷一齊向民政事務局表達意見，睇吓邊一方面嘅人數多一啲。如果淨係睇天水圍萬人空巷申請馬會兼職嘅情況，張建宗局長應該支持啦。<br>閒話少說，新聞Ｖ百毒不侵，即使全年跑馬無休，佢都唔會成為馬迷，佢嘅興趣係新聞與英文，因為佢一畢業就入《華爾街日報》，一舉成名後，就到劍橋大學讀碩士，返嚟做報館高職，其餘不必一一細數。家佢到浸會大學搞財經新聞碩士課程，係理想人選也。近日特區政府宣佈發行政府債券，上限一千億元，大概以一二百億元試吓水溫先。特區政府完全冇發債需要嘅，呢次正是為發債而發債，要建立及發展本港債券市場喎。發兩百億債，如果年期係三至五年，利率二厘嘅話，以目前環境，大把人要，問題係：政府收咗兩百億，用嚟做乜？據講係設立債券基金，交畀金管局投資。<br>於是一啲評論員立即計數，話金管局過去六年嘅平均回報率係六點八厘，政府付出兩厘，收六點八，即係有息差四厘八，豈非一年可以賺入九億六（以兩百億元計），咁容易賺錢就好咯。新聞Ｖ嘅財經碩士班如果能夠向學生（在職編輯記者）灌輸正確財經知識，如何分析政府發債，等佢哋唔好咁純情，咁就真係功德無量。以新聞Ｖ嘅背景，佢有辦法做得到嘅！新聞Ｖ又通知，佢會喺五月十六日推出一本新書，叫做《瘋讀社論、狂學英語》有余若薇、鄧永鏘寫序推薦，睇落係一本惡補、強補英語雞精書，今時今日，有市場瞄頭㗎。</p></body></html>