<html><header><meta charset="utf-8"><title>敏妮Talk：職業博客 - 溫敏妮</title></header><body><h1>敏妮Talk：職業博客 - 溫敏妮</h1><p>敏妮最近睇《華爾街日報》一篇文章很感興趣，當然能叫敏妮感興趣是因為這篇文章講點樣搵「money」。篇文章題為「America'sNewestProfession:BloggersforHire（美國最新職業：博客作者）」，對於每個禮拜寫3篇敏妮Talk嘅敏妮嚟講，對於呢個話題又點會唔感興趣。</p><p>美45萬人寫blog維生</p><p>據篇文章所引述嘅研究，美國Bloggers超過2000萬人，其中170萬人可以透過寫blog賺錢，45.2萬人更加係以寫blog作為主要收入來源。敏妮個blog曾經都有收過廣告，但由於敏妮喺blog度提過網上廣告呢個話題，所以未收到廣告費就已經俾廣告商以違反規例為由，冇得玩。雖然之後都有人提出俾錢轉載敏妮嘅文章，但敏妮船頭驚鬼、船尾驚賊，唔知對方真正意圖，所以婉拒咗。<br>對於美國有咁多人可以靠寫blog作為主要收入來源，敏妮最感興趣當然係佢哋嘅businessmodel。講到尾又係靠廣告，正如文章作者所講，幾乎冇博客係可以靠讀者訂閱賺錢，收入係依靠網上廣告，如果讀者click網上嘅廣告，blogger就有錢袋。
</p><p>寫手年薪35萬銀</p><p>營運模式似乎同敏妮初初諗住「大展舉腳」時冇乜分別，不過，原來家陣寫blog爭取廣告仲有其他方法賺錢。可能由於美國市場大，blogger真係可以有嚟自廣告嘅收入，道理同經營電視台或者報紙雜誌差唔多，收視高，當然會吸引廣告商，所以有啲blog為咗吸引更多讀者，會俾錢請blogger寫稿，據文章講，呢啲專門幫人寫blog嘅作家寫手，通常有4.5萬至9萬蚊美金年薪，即係35萬至70萬港幣年薪。<br>唔知呢個「風氣」幾時先吹嚟香港，等敏妮可以賺番啲外快呢！<br>溫敏妮<br> http://wanmanli.com/blogs/ </p></body></html>