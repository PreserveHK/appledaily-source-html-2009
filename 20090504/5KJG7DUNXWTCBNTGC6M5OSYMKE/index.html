<html><header><meta charset="utf-8"><title>納米銀防菌　抗疫電腦</title></header><body><h1>納米銀防菌　抗疫電腦</h1><p>勤洗手，成為全港市民指定動作。舊年，有一本英國消費者組織雜誌發表報告，佢話電腦鍵盤嘅污糟程度，竟然係家中廁所板5倍，嚇死人！呢份研究有幾堅，唔敢講，但經已響起家居衞生警報；日前，Samsung即推出有防菌功效嘅納米銀電腦Q320，夾晒時間，但想健健康康，講到底個人意識先最緊要！<br><br>記者：陳國輝　<br>攝影：陳陶鈞<br>Model：Algie@PureModels</p><p>防菌鍵盤　防止微生物</p><p>試諗吓，玩電腦時雙手接觸得最多係邊一部份？唔使講梗係Keyboard啦！Q320針對細菌最容易滋生嘅地方，例如鍵盤以及MousePad兩邊手枕位，塗上一層納米銀，據稱呢項技術能有效防止有害微生物、細菌等積聚，用嚟對抗傳播能力咁勁嘅豬感流確實幾啱！再者，機身面層採用密封跣水設計，方便平日用少量清水及濕布嚟抹；根據Samsung自行測試，佢話就算倒瀉咗益力多咁大支（約100毫克）嘅液體，風乾後可照常運作。講真嗰句，如果你想測試，千祈咪搞Port位呀！</p><p>吸碟DVD　睇片一般</p><p>食正健康為賣點之餘，Q320又再一次玩靚芒，今次採用LEDHD超亮防反光闊屏幕。顧名思義，LED係比較慳電兼亮度較高嘅屏幕技術，符合環保原則，即使喺日光底下使用，影響亦較LCD輕微；不過，Q320的解像度只有1,366×768，食唔晒全高清規格，畀你駁埋高清打PS3都好，頂多都係出720p。至於播DVD的表現只係中規中矩，冇乜驚喜；要讚嘅，似乎係首次採用吸碟式設計較特別，但玩過Macbook嘅朋友，或視佢為普通貨色而已。</p><p>BodySnap</p><p>Profile</p><p>處理器：IntelCore2DuoP8600<br>作業系統：WindowsVistaHomePremium<br>記憶體：3GBDDR2<br>顯示屏：13.4"LEDHD芒<br>硬碟：320GB<br>端子：3組USB2.0、HDMI、VGA、3合1記憶卡<br>體積：326×228.5×33.2-36.6mm<br>重量：2.2kg</p></body></html>