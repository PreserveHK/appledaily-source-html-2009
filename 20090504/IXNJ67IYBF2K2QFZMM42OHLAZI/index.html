<html><header><meta charset="utf-8"><title>轆Book：極簡變極豪　09《愛蓮說》</title></header><body><h1>轆Book：<br>極簡變極豪　09《愛蓮說》</h1><p>揸過幾次Lotus，老實講，上落同坐都幾辛苦，蓮花車系浮誇搶眼，似乎車外人享受得更多。新版降臨，廠方大突破，車身線條由曲變直，活現縮水林寶外貌，驚人地塞入四座位，全皮櫳、TouchScreen、音響冷氣返晒嚟，由極簡變極豪，09年終於可認同《愛蓮說》。<br><br>記者：徐影龍<br>攝影：伍慶泉<br>Model：Debby@PureModels</p><p>中通外直　不蔓不枝</p><p>讀中學時，最鍾意聽四眼Miss講周敦頤嘅《愛蓮說》，一句「蓮之愛，同予者何人？」，講到明世人唔識貨，一窩蜂只愛牡丹、菊花，作者玩另類仲要有Point撐，好有格。情形就似周街林寶拉利波子，真係鍾情Lotus嘅人，自不然會對其輕巧靈活優越性心領神會。<br>09全新版Evora剛到港，外形變化頗大，收起過往超級誇張嘅浮凸身形，一改成較直線嘅組合，硬朗中帶點流線感，着實有點袖珍版林寶味道。沒有多餘碳纖、車頂入氣口、餐枱尾翼，簡單中顯露不簡單，貼近「中通外直，不蔓不枝」嘅境界。Evora分雙座及四座版，同樣為單門跑車，不能不讚四座版嘅精巧，咁細架車仲夠膽塞DogSeat落去，頂頭頂腳係必然之事，但嬌小女士或小朋友坐入去尚算OK嘅。</p><p>可遠觀　不可褻玩</p><p>內裝方面更屬革命性變化，全米色皮櫳連桶椅，車埋白線邊，充滿高貴典雅味。紅光錶板同指針，一堆幼線細字洋溢驃悍速度感，仲有多媒體TouchScreen，軚盤左邊幾粒功能鍵，撻車後更會由紅變綠，豪華及高科技感絕對打破Lotus過往慣例。<br>Lotus輕量化成熟，新車Evora用全鋁合金做底盤，車體抗扭曲剛性達到26,000Nm/degree，原型底盤僅重200kg，全車豪裝加四座位，也只不過1,350kg，難怪攞埋2008歐洲鋁材大獎最勁嘅評審團大獎。如此輕巧，令280匹3.5LV6引擎創造出優異嘅4.82kg/hp馬力重量比，故0-100km/h只需5.1秒。借用埋「可遠觀而不可褻玩焉」，唔係叫你齋睇唔揸，正確解法係不可隨意玩弄，Evora車輕、扭力高，未摸熟架車就踩大油，好易失控出事，都係學周敦頤咁當Lotus為君子，保留番恭敬之心好啲。</p><p>規格</p><p>引擎：3,456ccV6引擎<br>馬力：276hp/6,400rpm<br>扭力：350Nm/4,700rpm<br>傳動：6前速手波<br>0-100km/h：5.1秒<br>極速：261km/h<br>售價：$980,000起<br>查詢：RichburgLotus（28770810）</p></body></html>