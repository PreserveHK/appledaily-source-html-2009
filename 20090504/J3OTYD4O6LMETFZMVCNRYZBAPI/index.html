<html><header><meta charset="utf-8"><title>青心直說：寫在瘟疫蔓延時 - 胡孟青</title></header><body><h1>青心直說：寫在瘟疫蔓延時 - 胡孟青</h1><p>欄目叫得做青心直說，就係真人唔講假話，正如身邊友儕間際遇及投資市場中耳聞目睹怪現象之感想啟發，統統係題材。好似打麻雀咁，食頭糊跟住衰收尾，幾唔老利，投資亦言，寧願一出鞘就損手爛腳輸到瞓低，當頭棒喝反而會幫助新手吸取教訓反思己過，幾多人變成病態賭徒都係因為初初埋去賭枱一出手就贏大錢，以為自己擁有特異功能，當心作法自斃，有無聽過「牙斬斬死得慘」。<br>股神至愛嘅吉列刀片，其創辦人KingC.Gillette從小就被鼓勵甚麼事都自己動手親力親為，從而更容易掌握及弄清楚事物運行軌迹，根基打得好係成功嘅一半；現代社會流行即食文化造成慣性依賴，唔係話力有不逮時仍勉強死撐，事事假手於人或將投資前途押注於他人身上，就算你想搵方法為自己嘅投資負責，市場上大部份可供手到拿來的投資法則、甚麼市場效率、股票內在值凡此種種，經歷一場金融海嘯，均飽受冲擊，幾許金科玉律已被視為導人升仙甚至令投資這回事變得更高深莫測的把戲，或者淪為課堂上理論，揭開面紗，原來都是中間人搵錢工具。</p><p>整色整水反彈屆水尾</p><p>都係全球一體化惹的禍，金融海嘯避唔切，都應該小心保重身體免再中招，越墮落越快樂，唔等於自己要跟風去淪落，荷媽金句「耳聽三分假、眼看未為真」，上上之策係每朝早啲起身刨報紙，齊炒作對象玩即市，順便睇清楚呢個「人造牛市」點收科。當食晏時再次出現隔籬張枱講股票，原來近期好多股民有賭未為輸再次落叠，呢次將會有好多人走唔甩，因為連本來走甩嘅都按捺不住再自投羅網。雖然股民懶用腦，睇見周圍鄰近地區爆大鑊，你估自己又會好安樂咩，香港係一塊福地，小心健康，多多保重！<br>五窮六絕七翻身，應該唔難過渡，咁樣睇已經算係好樂觀。情緒主導的股票市場，自亂陣腳章法大亂比比皆是，有些時候打亂章都可以盲拳打死老師傅，周圍充斥一知半解嘅羊群又如何，勝者為王呀！<br>長假期前大家就不約而同打起台灣牌，群情洶湧追捧當炒題材和概念係近期現象。總之啲產業如果係掂嘅就唔需要官方出手振興，個市曉得自動波就唔使整色整水搞題材啦！反彈已屆水尾喇！<br>胡孟青</p></body></html>