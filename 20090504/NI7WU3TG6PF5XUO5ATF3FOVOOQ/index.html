<html><header><meta charset="utf-8"><title>中環在線：當年今日　1999年後另一場五四運動 - 李華華</title></header><body><h1>中環在線：當年今日　1999年後另一場五四運動 - 李華華</h1><p>1919年今日，北京數以千計愛國學生以科學、民主精神拯救中華，賽先生同德先生嘅五四精神長存至今。1999年今日，已經畀番北京管嘅香港，有位李先生同袁先生，以cyber高科技為口號展開另一場五四運動。<br>李先生嘅盈科數碼動力（當年股票編號1186）落實入股香港電訊（即係今日8號仔），「1186」喺99年5月4日復牌，狂升23倍，全日低位同高位分別係1.15元同3.25元，創單日波幅紀錄，收市雖然落番1.83元，但「得信佳」變「得信楷」，點石成金嘅李先生成為香港神話，亦為後來2000年8號仔小股民十載漫長抗爭埋下伏線。</p><p>「得信佳」變「得信楷」</p><p>經科網股泡沫爆破、股份五合一、沙士、金融海嘯洗禮，當年「信佢老竇」而唔揀cash、唔揀半現金半股份，投李先生信心一票嘅老電老股民，加埋2000年都係因「信佢老竇」而上船嘅散戶，為咗反對李先生提出私有化，搵證監會出頭，代佢哋同李先生對簿公堂，上訴庭更峯迴路轉將私有化推翻。<br>2009年今日，完全唔知點解李先生要私有化嘅上訴庭法官，仲未寫完份判詞，李先生袋咗25億特別股息但仲未知上唔上訴，「財技高手」袁先生到底係咪「真正高手」、仲使唔使俾人查仍係疑問。小股東留到李先生個人，但留唔到李先生個心，拎完1.3元仲有乜揸拿？8號仔，繼續係李先生撇極都撇唔到嘅「舊愛」。
</p><p>小股東終曉理智勝感情</p><p>2019年今日，大股東可能已經唔係李先生；小股東可能終於理智戰勝感情，放棄同大股東鬥長命；「高手」可能已經隱世；8號仔可能已經完完全全畀番阿爺唔再「仍fall」。十年一覺盈科夢，回頭已是百年身！</p></body></html>