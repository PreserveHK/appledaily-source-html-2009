<html><header><meta charset="utf-8"><title>中環在線：90%家族企業　捱唔到三代 - 李華華</title></header><body><h1>中環在線：90%家族企業　捱唔到三代 - 李華華</h1><p>俗語話「富不過三代」，華華一直都想知呢句話有幾多成真。滙豐私人銀行過去幾年同顧問公司LangsbergGersickandAssociates合作，研究多家華人家族企業，上星期華華有幸見到親自操刀研究嘅兩個教授Ivan同Kelin，第一時間把握機會問吓佢哋。</p><p>斷纜因長輩唔識放手</p><p>據兩位教授講，呢句說話好多時都會應驗喺好多家族企業身上，綜合佢哋多年嘅分析，有七成家族企業唔可以過到創辦人嗰代，只有三成可以過渡到第二代，當中又只有一成可以過渡到第三代。簡單嚟講，即係話100間家族企業，只有3間可以捱到去孫仔嗰代。<br>Ivan同Kelin解釋，家族企業「斷纜」嘅原因，好多時同傳統文化或企業管治因素有關，如果想增加家族企業延續落去嘅機會，佢哋建議作為長輩要懂得放手，畀後生一輩可以真正接力，擺脫傳統無形嘅枷鎖，企業管治方面就要努力增加透明度。佢哋仲話，大家族企業內部存在唔少矛盾，好似好多富豪第二代喺外國浸完「鹹水」再返屋企幫手，新舊文化對傳統結構有一定衝擊。</p><p>港家族企業表現出色</p><p>講到呢度，華華不期然戥好多大家族企業擔心，不過兩位教授就話，香港好多家族企業其實表現出色，尤其喺金融海嘯之下，好多家族企業都唔使靠借度日，現金及財務情況較好，長線表現未必會差過非家族企業咁話，最重要係發展一套管理系統。其實好多香港人熟悉嘅大家族、大企業，都係子承父業，甚至青出於藍，好似東亞李氏家族咁，仲有新世界發展彤叔鄭裕彤都有乖孫鄭志剛等接棒啦！<br><br>李華華<br>mailto:LiWaWa@AppleDaily.com</p></body></html>