<html><header><meta charset="utf-8"><title>青心直說：先上刀山後落油鑊 - 胡孟青</title></header><body><h1>青心直說：先上刀山後落油鑊 - 胡孟青</h1><p>沐浴於新一輪泡沫中的股蟻，對陰晴不定的經濟數據或許仍存戒心，可惜萬五萬六不消兩三下手勢裂口再裂口，根本唔畀你跟，假如你如我般保守，於上周已安排把手持股票基金趁此輪反彈抽離股市轉為定存，充其量睇淡唔做淡。我早前日日講幾次，暗示畀做淡者隨時俾大戶睇穿你係二仔底，唔夠兩個回合你已經唔揪得兼被挾瓜，只因大戶數晒街外啲「飛」，索性唔使睇其他因素都知道對着幹有着數，牌面越多散戶買定熊證嚟守，大戶就越容易舞高弄低予取予攜好淡通殺，舞高係想引你做淡，弄低係想你自覺企啱邊飄飄然繼續淡，反正挑高早前因持現金水平過高被迫低吸之正股已贏到開巷，現時策略借報告造勢派貨兼越派越高，順手再儲淡倉，尤其5月份17隻藍籌除淨足以拖低恒指188點，收埋息睇怕到時再無得賴。<br>反過來在眾人看淡之時仍誓要去入刀山之勇士，當中有人仍後悔沽得太早，打游擊識閃係最能夠保留實力嘅方法，嘗試抽走本金保留貨底分注食糊，亦不失積極，起碼升市有份贏，千祈唔好以為贏過下就當正自己擁有特異功能，時勢造英雄咋！</p><p>滙控供股豪畀大戶</p><p>個市出現流感症狀高燒久久不退遲早出事，尤其當明日黃花滙控（005）亦焗升就知，可惜成交唔跟，藍籌及H股指數成份股成交金額與上周四長假期前不見得有大突破，如非尾市15分鐘衝刺，以股價升幅有部份股份成交出現明顯萎縮，單是滙控成交股數已由前一天67球降至54球，即將調整市值比重回15%更注定短期無運行。16200/16300點熊仔陣亡處，正好相當於4000張期指，看來當連唔夠資格升嘅股票都行埋，都已經差不多了。<br>講開滙控，假如大家認為應抓緊機會在宣佈供股前就買入博供股，話你知短短唔夠一星期就可以跌四成嘅股票，家事後孔明，震你唔走你就係英雄，見到33蚊直至未供完股之前，前面嗰手應該都仲係喊住揸，成單交易擺明豪畀大戶，順理成章畀些少分包銷佣金就可以借人頭一用，搞到成個場好似供股就係身份象徵。睇曹Sir最新一期《信報月刊》對滙控前景的評論文章，更同意滙控實在無福消受今次升市，猶如難以駕馭太複雜的業務模式，經此一役，希望她明白自己並非花旗，股東之最愛本來自她的原始核心價值，反璞歸真休養生息未為晚也。<br>胡孟青</p></body></html>