<html><header><meta charset="utf-8"><title>美國思維 - 左丁山</title></header><body><h1>美國思維 - 左丁山</h1><p>美國選美，加州小姐答一個敏感問題，關於同性婚姻，呢位CarriePrejean在眾目睽睽，全國電視觀眾面前，居然夠膽答：「我認為婚姻係一男一女嘅結合」，真係十分政治不正確。<br>中國人可能認為呢個答案好中性，十分自然。點知呢位小姐就因為咁，畀美國同性戀，不分男女，大肆攻擊，據講NBC一位同性戀主持人直情在節目上數臭佢，攻擊佢嘅「身體器官」㖭。霍士電視（右派大本營）一位節目主持女士（保守派）訪問一位女士係美國著名女性主義者，問佢點解男主持如此攻擊女性，為何女性主義組織視若無睹！呢位女性主義女士答得妙：「女性主義追求平等與公義，加州小姐之言完全忽視此點，佢既然公開咁講，食得鹹魚抵得渴，其他人鬧佢，算係公平遊戲啫，加州小姐需要嘅係移植心臟，唔係移植乳房。」於是兩位女士立即互相對駡。左丁山睇到，更領會到美國自由派（左）與保守派（右）之意識形態有重大分歧，水火不容，而且為咗意見分歧，甚麼美國人素來尊重嘅斯文禮貌（decency）皆可拋諸腦後，平時女性主義者好維護女性權利，不容男性作語言攻擊、嘲鬧，但到了同性戀、墮胎權利呢啲大是大非議題，佢哋就會赤膊上陣，不顧儀態。<br>呢位加州小姐係虔誠教徒，就因為一個婚姻問題掀起美國意識之爭，我哋香港人大概冇法子想像得到。畢竟美國與中國、香港之民情唔同，香港之自由派思想分子不宜照抄照搬美國嗰套，以此教訓他人。如陶傑所言，美國啲自由派碰到伊斯蘭國家之女性地位，即女人絕對服從男人支配嘅做法，就噤若寒蟬啦。<br>新聞睇英文電視台，以前睇慣BBC與CNN，但now電視就有更多選擇，包括「半島電視台」、「霍士電視台」，CNN係自由派，報導美國TeaParties時，女記者話「茶會」係極右派包括霍士煽動組織嘅，而霍士關於TeaParties嘅報導，就乘機大駡奧巴馬財政政策。幾位留美派同左丁山講，梅鐸旗下之霍士TV係保守派大本營，右到乞人憎。但左丁山呢個本土派就覺得霍士幾有思維刺激性，可以平衡吓CNN觀點，教人更加了解美國左右兩派嘅言論。</p></body></html>