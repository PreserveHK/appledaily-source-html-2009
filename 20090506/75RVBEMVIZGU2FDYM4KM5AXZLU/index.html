<html><header><meta charset="utf-8"><title>青心直說：損人不利己最大浪費 - 胡孟青</title></header><body><h1>青心直說：損人不利己最大浪費 - 胡孟青</h1><p>「香港明天更好基金」與傳媒茶敍，席間記者難得能夠跟前前前財爺松松傾上幾句，不過當記者問佢家究竟係牛市定係熊市時，佢竟然答道：「等過咗之後話畀你知！」至於經濟見底未，佢就話要睇政策到唔到位，搞到小記差點笑爆嘴，因為呢類答案擺到明好HEA。<br>一個咁簡單而複雜嘅問題點會難倒佢！呢個世界唔係人人肯takeside，擺明車馬唔介意做馬後炮，吹咩！<br>佢對香港發債及人民幣債更加唔肯講意見，不在其位不謀其政，好似已退下火線嘅前總理朱鎔基及前副總理吳儀咁樣，退休之後都唔會再走出嚟對國家政策說三道四，是之為識時務，否則話退唔退死而不僵，好容易被質疑有心擾亂金融市場秩序。<br>問到松松會否覺得國家投資Blackstone黑石私募基金，損手跌咗6成罪過罪過？佢竟然肯表態話當然覺得好難過。當然國家主權基金有必要分散投資，阿爺出閘脫腳，算係小小苦楚等於激勵，跌過才會更加小心睇路，有無人見過未跌過就識得行嘅BB仔？</p><p>害群之馬濫用自由</p><p>前聯儲局主席格林斯潘早前在國會聽證會上，承認自己沒有能力預見是次百年一遇的金融危機，反映手中擁有大量數據及市場經驗者如格老，都唔可以成為先知。格老今時偶有評論美國政策，雖無當年在位時一言興市一言喪市之力，看官亦不必以專打落水狗心態鞭撻，擺明要褫奪人家頭上戴足18年之光環。<br>始終嗰句：人誰無過。九一一事件後格老壓低息口拯救經濟，當時肯定做對；後來造成另一個因EasyMoney產生的更大泡沫，就變成了錯；以為私營機構會懂得自律，少啲監管，以免窒礙營商環境，曾經也是對；無奈卻有害群之馬濫用自由；原來自由也犯錯！<br>有些人天天匿名口誅筆伐，慣性踐踏他人抬高自己，只凸顯個人思想之狹隘，浪費時間研究他人今天的對明天的錯。在窒人睇錯前，請先反問自己係咪次次啱晒先！倒不如為眼前一大堆經濟問題提出討論空間與解決方法，發揮言論自由的核心價值，方為有益有建設性。看見人家眼裏的刺，也要留意自己眼裏也有一支牙籤。<br>胡孟青</p></body></html>