<html><header><meta charset="utf-8"><title>搵食地圖1：母親節餐母親平食　燕窩任</title></header><body><h1>搵食地圖1：母親節餐<br>母親平食　燕窩任</h1><p>一年一度阿媽大晒！作為子女，於母親節，身家如何縮水，都應盡點孝心，慰勞一下屋企媽咪。今日送上母親「折」食攻略。<br><br>記者：王震遠<br>攝影：梁細權、王文忠<br>Model：Pentene、Cecilia@PureModels</p><p>西餐<br>八五折！任食燕窩法菜</p><p>女人一聽見有燕窩食必定兩眼發光，皆因燕窩養顏美膚，又滋補潤肺。如果可以任食，包保母親大人讚你夠孝心。會景餐廳早前推出以法國美食為主題的自助晚餐，反應熱烈，繼續供應。母親節（5月9-10日），更特別增設燕窩特色菜，包括炸燕窩豆腐、燕窩梳乎厘、燕窩釀竹笙、燉燕窩奶、燕窩蛋白撻、燕窩凍批及燕窩芙蓉蟹粥等共7款，成人每位$398、小童$208。凡惠顧3-5位即有九折，6位或以上更有八五折。任食養顏燕窩菜當然係主要目標，焗蝸牛及煎鵝肝配薯仔班戟等精緻法菜也是回本必食。</p><p>燕窩4吃</p><p>燕窩釀竹笙</p><p>竹笙發水後釀入燕窩，用高湯和杞子煮芡。竹笙爽脆，吸收了湯的精華，味道香濃。</p><p>煎鵝肝配薯仔班戟</p><p>鵝肝表面煎得香口，鎖住油份，入口甘香。伴上黑松露汁，矜貴。</p><p>焗法國蝸牛</p><p>田螺用乾葱和白酒炒過，放於薯茸上再加忌廉焗香，田螺帶薄薄酒香。</p><p>會景餐廳（25827250）<br>灣仔港灣道1號香港會議展覽廣場6樓</p><p>中菜<br>《蘋果》讀者八折！平嘆雞鮑翅</p><p>花膠、魚翅、鮑魚、雪蛤、星斑，想一次過請阿媽享用這些名貴食材，家每位$248就食到。樂雅軒由前富豪酒店廚師劉師傅坐鎮，五月最新推出「魚翅、鮑魚、星斑推廣宴」優惠套餐，花枝腐皮脆鴨卷、鯊魚骨湯花膠燉翅、原隻蠔皇鮑魚、清蒸星斑球、蟹肉鮮菇扒翡翠、帶子蝦仁瑤柱炒飯等總共6道菜，仲有糖水雪蛤紅蓮及鮮果碟。母親節正日惠顧，每4-6人即送脆皮雞半隻，7位或以上送一隻，《蘋果》讀者更可享八折至八五折優惠。</p><p>原隻蠔皇鮑魚（六頭）</p><p>上湯足料，用上金華火腿、排骨和老雞等材料熬6個鐘。鮑魚肉質腍味濃。</p><p>鯊魚骨湯花膠燉翅</p><p>以鯊魚骨和老雞熬成湯底，加入花膠和魚翅同燉。湯底鮮甜，魚翅彈牙。</p><p>清蒸星斑球</p><p>星斑肉質細嫩，以豉油清蒸帶出其鮮味。</p><p>一品脆皮雞</p><p>雞以鹽和沙薑粉醃一晚，再風乾4個鐘。雞肉味濃、皮香口。</p><p>樂雅軒（27833286）<br>窩打老道23號城景國際1樓</p><p>《蘋果》讀者翅鮑斑宴八折</p><p>《蘋果》讀者即日至5月31日（5月10日除外），惠顧樂雅軒「魚翅、鮑魚、星斑推廣宴」（原價每位$248，兩位起），可享八折優惠；5月10日母親節當日惠顧此推廣宴，則可享八五折優惠。<br>．此優惠只限堂食。須預先訂座。<br>．不可與其他優惠同時使用。<br>．優惠如有更改，恕不另行通知。<br>．另加一服務費，以原價計算。<br>．如有任何爭議，城景國際保留最終決定權。　《蘋果日報》概不負責。<br><br>‧必須憑報紙上的印花才可享有優惠。</p><p>日菜<br>阿媽免費！嘆A3和牛</p><p>新潮阿媽，鮑參翅肚都話吃到膩，日本菜至啱口味，還要係新派高檔日本菜。由日本名廚松久信幸創辦的NOBU，母親節當日沒有乘機加價，還首度推出優惠套餐，每位$888，唔平，但4人同行，當中的母親即可免費（或可揀價值$1,190的水療現金券），除開每人$666，都唔算平，但係NOBU向來不賣平，睇吓菜單就知吸引，頭盤金槍魚及海老刺身、帝皇蟹伴烏冬沙律，熱盤鱈魚西京燒和烤A3和牛牛柳，還有精緻壽司和芝麻慕絲配椰汁雪葩作結尾。食過，可能連精打細算的媽咪都話：值喎！</p><p>烤牛柳配照燒汁</p><p>用的是佐賀A3和牛，以蘋果木來燒。牛肉腍身，咬下肉汁溢出。</p><p>帝皇蟹伴稻庭烏冬沙律配紫蘇洋葱汁</p><p>大塊厚切日本帝皇蟹，蟹肉和稻庭烏冬同樣爽口。</p><p>霜降燒金槍魚腩刺身配山葵汁及魚子醬</p><p>金槍魚腩刺身油花豐富，滿口甘香，微辣的芥末汁和魚子醬增加了刺身鮮味。</p><p>NOBU（27211211）<br>尖沙嘴梳士巴利道18號香港洲際酒店2樓</p><p>阿媽有得食有得拎<br>貪靚媽咪　Azure送千元美容療程</p><p>阿媽都係女人，都愛扮靚。Azure有4道菜（$420）或6道菜（$570）兩款母親節晚餐。凡5月10日惠顧其中一款，即送GlowConcept美容或按摩療程（價值$1,180）及YogaYoga一個月通行證（$1,000），免費參加4堂瑜伽，最啱潮媽。<br><br>Azure（35189330）<br>中環雲咸街33號蘭桂坊酒店29-30樓</p><p>傳統媽咪<br>喜双逢送$750護理禮券</p><p>傳統母親總覺得吃中菜才最有氣氛，喜双逢最啱。其溫馨4人餐（每位$498），有紅燒蟹肉大生翅、兩頭鮑魚、清蒸海星斑等，還有燕窩杏仁茶。正日惠顧，每位母親都有總值$750的禮品一份：ElemisSpa護理禮券及其他品牌的護膚和護理禮券。<br><br>喜双逢（28105366）<br>中環皇后大道中33號萬邦行2樓211舖</p><p>星級媽咪<br>Hone送$350法國唇膏</p><p>星級餐廳Hone坐擁優美海景，母親節有5道菜晚宴（每位$688），由頭盤燒鮮帶子配Mortadella火腿、白蘆笋湯配黑松露薄片，到主菜木石燒大西洋鱈魚配松露汁或炭燒美國特級牛扒配魚子醬，道道矜貴。正日凡4位以上惠顧母親節晚宴，即送一支價值$350的法國嬌蘭RogueG寶石唇膏。<br><br>Hone（28050638）<br>中環IFC商場2期4樓4008舖</p><p>花心媽咪　<br>MrSteak送每人一盅佛跳牆</p><p>總拿不定主意的媽媽，吃自助餐包啱。BuffetalaMinute特點係即叫即做，其澳洲M9和牛，廚師會應要求煮出不同生熟度。還有香煎鵝肝配多士、即開生蠔、蘇格蘭膏蟹等。母親節當天食buffet，還每人送佛跳牆一盅（價值$108）。<br><br>富貴佛跳牆自助晚餐每位收費：<br>$298（5:15-7:15pm）、$348（7:45-10:30pm）<br><br>Mr.SteakBuffetaLaMinute（28815757）<br>銅鑼灣百德新街2-20號恆隆中心3樓T03舖<br></p></body></html>