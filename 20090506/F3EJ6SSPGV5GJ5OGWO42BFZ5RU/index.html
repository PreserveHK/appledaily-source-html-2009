<html><header><meta charset="utf-8"><title>金手指：嚴守SellinMay - 孫柏文</title></header><body><h1>金手指：嚴守SellinMay - 孫柏文</h1><p>SellinMay，goaway。三月開始不時見到好多行家評論員，寫文章或上公仔箱提醒大家今年要嚴守SellinMay呢個策略。<br>策略呢啲嘢，永遠都係冇壓力嘅情況下制訂嘅。問題係，講就天下無敵，做嗰陣就千祈唔好因貪婪或恐懼而變成有心無力。<br>如果要跌，肯定唔會由基本因素引致。因為基本因素冇好過，啲乜嘢greenshoots「青筍」，係啲花旗國官員老吹，你見到嗰啲疑似經濟「青筍」，根本唔係有生命力嘅植物，其實係大陸製嘅綠色硬膠粒，完全係大陸人為插落地。<br>唔講基本因素，就要講心理同氣氛。如果要我估，又係花旗吹來嘅冷風。一切由佳士拿同奧巴馬所致。喺花旗國，當一間公司進入破產保護、重組狀態，間公司就係喺法庭，即三權其中嘅司法制度控制下。好簡單，立法機關通過破產法之後，即係定破產程序，法庭就會跟程序做。<br>好處就係有完善嘅破產法，有資本嘅人就知一旦債仔出現時，點樣解決。透明度夠高，有資本嘅人就肯借錢出去。問題係，佳士拿上個禮拜進入破產保護後，行政機關阿頭奧巴馬就指手畫腳，係咁插手破產程序。</p><p>奧巴馬踩過界有後遺症</p><p>原先，一間公司破產，排頭位攞番錢嘅應該係嗰啲當時要有抵押品先放水嘅債主。點知喺佳士拿，奧巴馬居然想將呢班人貶喺原先排最後嘅員工後面，畀佢哋攞得番雞碎咁多。無他，佳士拿員工有工會，工會支持奧巴馬。<br>如果奧巴馬成功，後遺症係乜？所有有工會嘅公司即時冇人會借錢畀佢哋。大家就睇吓奧巴馬越界侵蝕司法獨立成唔成功，一旦成功，花旗又掀信貸緊張情況，股市就大煲。<br>（三之一）<br><br>孫柏文<br> http://phatdat.blogspot.com </p></body></html>