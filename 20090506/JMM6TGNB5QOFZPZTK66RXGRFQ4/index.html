<html><header><meta charset="utf-8"><title>敏妮Talk：網上做生意 - 溫敏妮</title></header><body><h1>敏妮Talk：網上做生意 - 溫敏妮</h1><p>前日提到職業blogger可以靠寫blog維生，其實網上財路真係好多，睇你有冇創意去發掘。幾年前，契大佬Kenny曾經同敏妮傾過一盤生意，係參考內地一個叫「威客」嘅網站。<br>喺大陸最多同最重要嘅資源就係人，所以各方面嘅人才都不缺。呢個威客網站嘅營運模式，就係作為一個中介人，提供一個平台俾啲需要人幫手嘅「僱主」，將工作放上網，而瀏覽呢個網嘅人就可以睇吓自己有冇能力take呢個job嘞。</p><p>質疑營運模式存漏洞</p><p>由於一切喺網上交收，所以大部份嘅工作都係繙譯、平面設計咁。雖然話大陸除咗賊之外，好多嘢都係假，但呢個網運作都有好幾年，家陣都繼續存在，應該唔會假得去邊。<br>敏妮對網上世界冇乜認識，但問過公司啲小妹妹，佢哋都覺得好新奇兼好有諗頭，但就質疑呢個營運模式work唔work？會唔會做完嘢嗰個人唔畀錢？又或者畀咗錢會唔會收唔到貨？</p><p>威客網提供交易平台</p><p>敏妮未試過喺網上接job或者搵人幫手，所以唔識答，不過敏妮反而有一個諗法。其實喺香港好多財務策劃師都係「寄居」喺保險公司或者銀行，幫呢啲機構嘅客人提供服務，由於係「寄居」性質，所以經常俾人質疑佢哋唔夠獨立，如果有一日喺香港出現呢類「威客」網站，有需要嘅朋友就可以將自己嘅財務情況，同財務目標放上網，等啲財務策劃師提供建議，如果個建議獲採用，就有酌情報酬，對部份朋友嚟講，可能都幾受用。<br>當然，敏妮咁樣講唔係準備用敏妮Talk嚟搵食，所以之前留言俾敏妮問問題嘅朋友，敏妮樂意免費效勞嘅！<br>溫敏妮<br> http://wanmanli.com/blogs/ </p></body></html>