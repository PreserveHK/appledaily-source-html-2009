<html><header><meta charset="utf-8"><title>入門．靚聲　POP爆！</title></header><body><h1>入門．靚聲　POP爆！</h1><p>手機梗係用嚟講電話，應該無人會反對；但講到手機第二功能，必定係聽歌！你唔見咁多音樂手機出現咩？最近SAMSUNG推出超薄型音樂手機AnycallS3110C，雖然價錢大眾化，一千有找！但若講音樂質素，利用獨有嘅DNSe技術提升音質，完全可媲美頂級MusicPlayer。<br><br>記者：許福合<br>攝影：周旭文</p><p>DNSe加強音效</p><p>S3110C定位為入門級手機，但強項音樂播放絕不入門，內置有SAMSUNG自家嘅DigitalNaturalSoundengine（DNSe）音效加強技術，呢項技術係透過研究DSP及聲學去提升音樂播放品質。<br>音色聽落比較自然，而且因係專為MusicPlayer而設，所以在使用耳筒或細小揚聲器時，音質優化效果比較好，尤其玩POP音樂，演繹低音共鳴效果相當完美。但可惜耳機插頭並非3.5mm，所以想換個靚聲耳機就要配個轉換器啦！好彩S3110C本身已具備藍芽2.1A2DP，用藍芽聽歌亦係個好選擇。</p><p>三色機身</p><p>S3110C會有3種顏色機身，銀、藍及紅，再配一個2"（176×220）、26萬色TFT屏幕，正面睇可能唔算突出，但再睇超薄機身，只有10.9mm，放入褲袋夠晒貼身，長時間煲粥都輕鬆得多！<br>功能方面，S3110C始終係入門級機，無好多花巧功能，勝在實用，好似內置130萬像素鏡頭，相片解像度唔高，但拍攝功能多多，由單張、連拍到自拍都具備，亦有變焦及曝光調校，另外更有多種相片特效可使用，如負片、仿古、深褐色及草稿等，可玩性同DC有得比㗎！雖然係咁，內存記憶體只有18MB絕對係唔夠玩，雖然係可插張microSDHC卡，但最高亦只支援8GB！</p><p>相片特效</p><p>Snapshot</p><p>Profile</p><p>制式：GSM900/1800MHz<br>記憶：內置18MB+microSDHC<br>屏幕：2"、26萬色TFT<br>通話：3.3小時<br>功能：130萬像素相機、音樂播放、FM收音機、H.263/MPEG4播放、NetFront瀏覽器、EDGE、藍芽2.1A2DP<br>體積：109×46×10.9mm<br>重量：77g<br>查詢：SAMSUNG（36984698）</p></body></html>