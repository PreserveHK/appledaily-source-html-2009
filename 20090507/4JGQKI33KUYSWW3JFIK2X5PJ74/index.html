<html><header><meta charset="utf-8"><title>轆Book：彈射　於彈指間</title></header><body><h1>轆Book：彈射　於彈指間</h1><p>Porsche全新一代Cayman同埋Boxster月前正式同步登場，呢對「彈射雙子」外形加入唔少新設計元素，性能上，更可選配全新PDK波箱，最強係LaunchControl為起步加速提供超強輔助，以最大加速力彈射而出，將一身「彈子神功」玩得更出神入化。<br><br>記者：梁美甜<br>攝影：譚盈傑、王文忠<br>模特兒：Vanessa<br>查詢：PorscheCentreHK（29262911）</p><p>橫閃圓閃</p><p>又橫又圓，係指波子全新一代硬頂跑Cayman以及軟篷跑Boxster兩對造型迥異嘅頭燈，仲要係高注目度嘅LED日間照明燈，Cayman嘅霧燈部份由一條細橫小燈及四盞放於圓形外殼之內嘅LED燈合力打造全新燈組，特別又型仔；而Boxster則配上六盞橫向水平LED燈。新一代車系亦首次加入Xenon燈、動態彎道照明系統以及LED日間照明燈組。而全新車頭及車尾設計亦各有特色，Boxster尾板加裝底盤分流器，而Cayman裝配全新擾流尾翼，不同風格為新車建立全新形象。</p><p>CaymanS規格
</p><p>引擎：3,436cc平6<br>馬力：320hp/6,400rpm<br>扭力：370Nm/4,750rpm<br>傳動：七前速PDK雙離合器波箱<br>極速：275km/h<br>車價：$948,000起</p><p>開合玩</p><p>無論係開住篷揸Boxster抑或係匿喺硬頂版Cayman內，都同樣享受到跑車獨有嘅出色玩味！當日測試嘅係新一代入門版Boxster及性能版CaymanS，前者以全新開發2.9L六缸水平對卧引擎取代舊有2.7L引擎，而性能版BoxsterS及CaymanS則加入DFI技術嘅3.4L六缸水平對卧引擎，兩者嘅馬力都較前作提升。加上首次加入新招PDK波箱，再選配跑車時計套件，能提供最佳起步加速性能，LaunchControl讓你手中嘅Porsche喺彈指之間已經彈射至遠處！咪好難駕馭？要技巧又不至於難駕馭，少少難度至好玩！新偈加入新技術令性能提升嘅同時，體積亦較以往細扁，中置又如何？無論開篷或硬頂車型，都只感受到低沉咆哮而非一味狂嘯，玩起上嚟感覺「靜」得多！</p><p>Boxster規格</p><p>引擎：2,893cc平6<br>馬力：255hp/6,400rpm<br>扭力：290Nm/4,400-6,000rpm<br>傳動：七前速PDK雙離合器波箱<br>極速：261km/h<br>車價：$722,000起</p><p>揸住波子……</p><p>年初曾到西西里島試過部BoxsterS，當日開住篷係享受。不過試車當日由銅鑼灣經東隧、環保大道入將軍澳，你會唔會開住篷？都係主力試CaymanS啦！全程未曾用力踩油門，掂住已經夠爽，入彎夠靈敏，好玩度比Boxster更高！「最爽都係因為揸住波子啫！」身旁同事揶揄，又啱！</p></body></html>