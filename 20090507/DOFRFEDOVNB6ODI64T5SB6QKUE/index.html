<html><header><meta charset="utf-8"><title>中環在線：呂耀東搞賭似新丁踢世盃 - 李華華</title></header><body><h1>中環在線：呂耀東搞賭似新丁踢世盃 - 李華華</h1><p>澳門自從02年開放賭業，經歷幾許風風雨雨，銀河娛樂（027）副主席呂耀東（圖）可以話係體驗至深，由當年嘅賭業新丁，到家雖然未算「老手」，都起碼叫做「熟手」，佢同華華講，廿幾三十年嚟一直幫父親呂志和經營建材業，要揼石仔、砌磚頭，當時對於經營賭業真係一竅不通，就已經要即刻落場踢波，所踢嘅比賽仲要係世界盃嗰隻，要對住好比巴西、德國等強隊。<br>但經過呢幾年嘅努力，銀娛人腳已經埋好班，有實力同其他勁旅砌過，分享澳門賭業呢個千億大餅。<br>世事如棋局局新，呂耀東坦白講，過去五、六年好多嘢都估唔到會發生，好似賭牌三拆六，競爭即時起咗變化，之後中央04年突然開放自由行，大量內地遊客赴澳消費，喚起各位雄心壯志投資，點知跟手又遇上百年一遇嘅金融海嘯，將所有高低起伏逼埋晒喺短時間內發生，好彩總算捱過咗，呢隻開荒牛真係唔易做。</p></body></html>