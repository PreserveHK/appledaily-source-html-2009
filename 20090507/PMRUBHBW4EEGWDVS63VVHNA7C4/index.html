<html><header><meta charset="utf-8"><title>青心直說：股票市場「泡沫之夏」 - 胡孟青</title></header><body><h1>青心直說：股票市場「泡沫之夏」 - 胡孟青</h1><p>內地超人氣女作家明曉溪之言情小說《泡沫之夏》，最近在台灣被改編成同名偶像劇，卡士有大S和黃曉明，相信有機會重演十年前《流星花園》熱潮，因為故事包裝正中八十年代後年輕人心態，推銷術就係讀心術。<br>在投資市場實戰中，對心態的掌握較基本數據或技術分析更派用場。<br>睇過去用Hindsight；睇未來，一位讀心理學出身的朋友就對時下投資者情緒與決策行為關係作出細緻分析：人始終係群體動物，難以不受友儕影響，行為取捨未必絕對會按是非黑白對錯模式，例如你的另一半認為唔應該在露台加裝圍欄，原因係會影響美觀、阻礙視線，甚至干擾手機接收，最關鍵原因係成幢樓都冇人做，說來有點刻意砌詞為反對而反對。但係你見到個個月都有大人因為抹窗跌落街，更何況好奇嘅小朋友，為保護家人，當然係據理力爭。連日常生活小事一樁亦有大爭議，更何況錢銀大事。<br>係唔係人做你先做，人哋唔做你就唔可以做呢？人人都行嘅路是否等同唔係黑路？同期多個網站調查反映看好看淡之比例約為3.8比6.2，現實係睇淡嘅人仍佔多數，睇好嘅人仍係少數，究竟邊個啱邊個錯？</p><p>寧錯失　勿冒進</p><p>大家不妨睇實趙丹陽（行走缸湖唔知邊個係趙丹陽，好打極都有限），呢位「赤子之心中國成長基金」經理、有「中國私募基金教父」之稱，舊年因為以211萬美元天價，成功中標與股神畢菲特到紐約的Smith&amp;Wollensky扒房食一餐慈善午宴，由原來極低調突然爆紅。佢被質疑為何不把錢捐給四川，可能佢係內地人，最明白捐錢都係蹝料，最終好可能落入貪官之手。<br>趙丹陽最經典一役係2008年1月初因為覺得股市沒有機會，於上證指數仍處於5400點時毅然解散旗下基金，到今年2月底重新募集，3月18日才正式成立，到現時未見大動作。<br>他的金句之一是強調「寧可錯失，不可冒進」，且看他何時「抄底」！大家睇下呢支盲公竹又幫唔幫到手！<br>資金有氾濫成災之勢，另一個更大的泡沫似在形成，最緊要係好了瘡疤不要忘了痛。<br>胡孟青</p></body></html>