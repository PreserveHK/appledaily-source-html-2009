<html><header><meta charset="utf-8"><title>等待判詞 - 左丁山</title></header><body><h1>等待判詞 - 左丁山</h1><p>一年一度，大賓架Y請吃午飯，左丁山與幾位報館老總級人物在座。記得去年金融海嘯發生前，賓架Y請吃午飯，講及信貸市場（creditmarket）與股市有脫鈎現象。當時信貸緊縮，銀行不願放水，但股市就有反彈趨勢，無視銀根緊絀。記得賓架Y當時大惑不解，認為：「我哋銀行唔放款，啲經紀點會有錢去炒呀。」呢個道理好簡單啫，但偏偏就係無人理會。後來發生金融海嘯，股市崩圍，炒家悔之已晚。<br>今年環境唔同咯噃，市面銀根充裕，銀行水浸，銀行結餘近千八億，六個月利率低至零點八五厘，故此股市大幅反彈，理由充足，賓架Y認為隱憂就係經濟不景氣持續，大量空置貨櫃在碼頭，新界一帶堆積如山，佢仲聽到有業內人士講，希望政府批准暫用舊啟德機場作為貨櫃場。但係如此一來，有礙觀瞻噃，畀外國記者到啟德影到一張貨櫃堆積相片，指香港出口極度疲弱，咁就有傷特區面子啦，正是衰退得來畀人知好過畀人見也。<br>大家問題集中於（一）政府發債，（二）與上海、星加坡競爭為金融中心。賓架Y經驗豐富，係投資高手，佢話自己都唔明白政府發債有何作用，對拓展債券市場幫助不大，而且債券之孳息曲線（yieldcurve）可能會與現時金管局之交易票據yieldcurve有差異，令市場無所適從。<br>與外地競爭方面，賓架Y就話佢最近去上海訪問參觀過，對方野心甚大，阿爺信上海多過信香港，香港不可不防；此外，星加坡處理雷曼迷債方面，有李老爺出聲：受誤導或六十歲以上不懂投資嘅人士，一概可與銀行商討賠償，但不是全賠，而其他人士不能輸打贏要。於是乎星加坡已靜靜地解決了雷曼迷債問題，反而香港特區政府進退失據，議員將事件政治化，已在國際金融機構心目中扣分；此外，上訴庭判私有化失敗而遲遲不發判詞，令國際機構（到目前為止）得到一個印象就係部份香港法官講感情感性與酌情權，不全部依照法律條文辦事。法官判詞將備受法律界金融界矚目，好多國際大行會吼到實，如果不能服眾（法律界與金融界），香港形象又要扣分。</p></body></html>