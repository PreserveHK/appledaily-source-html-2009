<html><header><meta charset="utf-8"><title>青心直說：從國策中抽絲剝繭 - 胡孟青</title></header><body><h1>青心直說：從國策中抽絲剝繭 - 胡孟青</h1><p>近日街頭巷尾再現談股論市熱潮，無他，游資氾濫，股樓齊鳴，人人高呼BuyChina。當然亦有盲目跟風見股價郁個身先至郁，不過要識靈活走位，又要捱得住震倉，不然好難贏得多，太貼市又死，唔貼市又死。<br>眼見熊仔天天被一網成擒，好似俾人睇住劏咁，實錢玩吓，無傷大雅，瞓身借孖展就無謂。好多資深行家都見過唔少炒友贏完一鋪又一鋪，然後一個浪冚埋嚟一Q清袋，尤其在期貨市場，呢幾年見過好多案例，唔少仲係身邊朋友，共通點係個個有錢賺時把口仲話會收手割禾青，但轉個頭便忘掉對自己的承諾，不知不覺把股市變成賭枱磨爛席，每日唔賭唔舒服。每一個浪都有如一場淘汰賽，資金再洗牌。<br>基於資訊不對稱，手上有餘錢考慮錢搵錢增值而又不想做盲俠者，均已懂得些少基本功，根本不需要盲目鋌而走險，始終我們的優勢就是貼近國家。中國今年首季GDP增長仍達6.1%，美國同樣係6.1%，只不過就係負數，因此唔應該奇怪點解有咁多錢衝入香港，奇就奇在點解要唔問價掃貨啫。</p><p>留意中國食品陽光能源</p><p>既然未至於淪落至唔理好醜，就要數數手上有幾多印花，可以在不同題材與概念之間取捨換獎金獎品。例如由去年底至今，資金一直跟隨國策走，個別行業板塊只要出現中央擴大投資振興，市場人士就會集齊訊息，再於相關股份演繹，儼然一本炒股秘笈。大家從投資增長明顯加快之領域出發，應該還有可供發掘的漏網之魚。<br>今年首季高於全國水平的產業包括農業、水利、交通運輸、教育、衞生、環保6個領域，增長均超過30%，高於全社會固定資產投資的同比增長28.8%，五一之前國務院才公佈了8項農業振興措施，穩定農產品價格，預期供應減少，小麥連升3日、原糖逼近28年高位、玉米、大豆價格亦上升，糧油再漲上去，當心成為07年翻版。<br>中國食品（506）龍頭銷售商總滙，股價已出現一浪高於一浪；此外，有不具名國家能源部權威人士透露，新能源產業振興規劃草案亦已初訂，預期總投資額將達2萬億元，風電與太陽能最受惠，本地首選當然是第二大單晶硅錠生產商陽光能源（757），上升潛力不容忽視。<br>胡孟青</p></body></html>