<html><header><meta charset="utf-8"><title>中環在線：大笨象派超低價認股權益員工 - 李華華</title></header><body><h1>中環在線：大笨象派超低價認股權益員工 - 李華華</h1><p>大笨象滙控（005）嘅股價，轉眼間已經由屢受供股陰霾困擾嘅谷底33蚊，絕地反彈至噚日收市報65.05港銀，身為滙控執行董事兼滙豐亞太區行政總裁嘅霍嘉治（圖），除咗有人工、董事袍金外，仲有認股權，可以超筍價買入滙控股份㖭！<br>根據滙控噚日公佈，喺4月29日至5月27日嘅員工儲蓄優先認股計劃，涉及1.5億股，當中英國員工有近9000萬，香港員工有超過5000萬，加埋佔咗九成。霍嘉治都有4529股，每股行使價37.8797港銀，比噚日收市價折讓四成有多，雖然認股權要5年後先可以行使，但以超低價買滙控股份已經賺到笑啦，暫時賬面上賺咗12萬銀有多喇！<br>另外，滙豐銀行宣佈一系列人事變動，亞太區個人理財業務總監安志高將於6月1日出任巴西滙豐行政總裁兼總裁，佢原本個位由現時香港區個人理財業務主管鄭蔚彤接任；現時巴拿馬個人理財業務主管麥倩華將會執掌本港個人理財業務主管一職，7月生效。</p></body></html>