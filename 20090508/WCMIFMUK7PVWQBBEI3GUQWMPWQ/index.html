<html><header><meta charset="utf-8"><title>熊黛林遇勁敵離婚紀香抵港私會城城</title></header><body><h1>熊黛林遇勁敵<br>離婚紀香抵港私會城城</h1><p>【黛香分城記】43歲的郭富城和南京名模熊黛林（Lynn）拍拖兩年分分合合，至今男方仍不肯公開確認Lynn的正印地位，反而樂於與日籍緋聞舊愛藤原紀香多次高調亮相。而剛離婚的紀香昨日風騷來港宣傳，更事先張揚隨時與城城見面撐枱腳，擺明車馬與Lynn拗手瓜。不過Lynn昨現身公開場合時也自信爆棚，揚言「唔覺有威脅」，毋懼跟性感情敵紀香正面交鋒。</p><p>郭富城和熊黛林早於06年底已撻着，去年10月熊黛林28歲生日時更上演一幕十月圍城，直踩城城寓所狂歡33小時，不過過去兩年二人屢傳分手又復合，至今城城仍不願公開承認Lynn的女友身份，相比之下，城城的37歲日籍緋聞舊愛藤原紀香則明顯受寵，兩人多次高姿態約會，任影唔嬲。</p><p>毋懼豬流感唔戴口罩</p><p>今年3月紀香宣佈與35歲的爛滾日籍諧星丈夫陣內智則離婚，結束短短兩年的婚姻，但翌月日本卻有消息指紀香與多年前的舊愛、女星梅宮Anna圈外人前夫千葉貴史親密約會。回復單身後的紀香在日人氣不跌反升，工作不絕，昨日她來港公幹，準備出席今午舉行的蜜絲芭莉纖體中心開幕禮，翻撻舊愛有前科的紀香，昨日更公開表示此行隨時相約城城撐枱腳，當正熊黛林隱形。<br>昨午近2時，紀香乘坐日航班機從東京飛抵香港，現場見她毋懼豬流感不戴口罩，但戴帽及墨鏡、圍絲巾及挽名牌袋，手腕戴上水晶珠鏈，一身高貴淑女打扮。有關方面安排了約10名保安及數名工作人員護駕，雖然沒有fans到場，但紀香仍笑容滿面，表現風騷，並向傳媒揮手示好。<br>其後紀香以英語接受訪問，問她會留港多久，她即禮貌地說：「可能逗留兩天，還未清楚行程。」再問她會否與城城見面時，她初時詐聽不見，幾經追問後才笑說：「我們是好朋友，如果有時間會相約吃飯會面，主要視乎工作時間安排。」此時有記者提到城城已有一親密女友熊黛林，紀香即流露愕然表情，未有回答但繼續保持笑容。之後紀香登上七人車直抵金鐘港麗酒店，稍作休息後換上橫間連身裙再度出擊，前往中環的纖體公司共商記者會事宜，其後再到北京道1號的食肆晚膳。<br>前年11月城城在紅館開騷，熊黛林和紀香先後爭住捧場，曾成一時佳話。沒想到今次兩女戰況更激烈，熊黛林昨晚在尖沙嘴出席LV活動，與紀香用膳地點僅一街之隔，但Lynn表現得自信爆棚，問她是否知道紀香來港時，她即有備而來地說：「我知佢會嚟。」又謂不介意城城與紀香食飯敍舊，問她怕不怕兩人舊情復熾？Lynn輕鬆笑說：「唔係，呢啲問題唔應該問我，問番當事人啦！我都唔知有呢個女仔，我唔識佢，佢又唔識我。」但她倆其實曾同場合作，Lynn則辯稱台上台下見不到。</p><p>熊黛林自信：我都靚</p><p>再問Lynn覺得紀香和城城襯不襯時，她說：「企埋一齊先知喎，睇過相佢都幾靚。」紀香和她那一個較靚？她笑笑口說：「我都靚㗎！」紀香冇得比？她自信風騷地說：「係呀！」後來才兜番說：「唔需要比囉。」又強調自己也會與前度男友敍舊，故不會小器阻止城城和朋友食飯。三人同枱可接受？她即說：「唔會，會好冒昧，人哋都唔識我。」但她說如果城城介紹二人認識，她也不介意識多個朋友。言下之意是投城城信任票？Lynn說：「食飯係朋友間好普通嘅事，唔好寫得咁嚴重。」不覺受威脅？她說：「我唔會覺得有乜嘢威脅，我同佢（城城）都係朋友。」<br>此外，昨日城城的保母車於下午約5時鬼馬出巡，但車輛被拉上窗簾，兩度由寓所駛至軒尼斯道的卓能廣場，其間車輛不停兜圈，視察有否採訪車尾隨。記者致電城城經理人小美但未獲回覆，小美的秘書則指城城目前在港。<br>採訪：張俊銘、梁錦雯<br>攝影：娛樂突發組、陳慧安</p><p>相士話：掌紋洩秘緣定異地情</p><p>37歲的藤原紀香與43歲的郭富城相交多年，近日紀香回復自由身，昨日來港更謂會與城城見面。昨日她在機場打招呼時高舉左手，掌紋清晰盡現，堪輿師區仲德指紀香感情線有向上生之勢，他說：「咁係代表紀香係一個重感情嘅人，佢嘅掌形瘦削，代表性格活潑，佢擇偶都適合一啲活躍型，而城城跳舞咁叻，充滿藝術細胞，同紀香係好有發展空間。」<br>另一堪輿家林炳南則指左手掌紋可看出女子的另一半資料，他說：「紀香左手係川字掌，代表為人主觀，但隨住年紀大會變得柔和，適宜同年紀大過佢嘅男性結婚。佢感情線近掌邊位置有其他紋，代表適合異地情，而且附近有一條復合紋，唔排除會舊愛復合，城城咁啱都符合以上條件。」</p><p>話你知：紀香阿姐品味相近</p><p>紀香昨日來港的黑紅落機look，如常淡妝配墨鏡、戴帽，但明顯經過悉心配襯（左圖）。以春夏大熱的水手橫間Tee配長褲，孭Chloé09春夏皮袋，並手挽PaulSmith藍色幼間外套，最搶眼當然是頸上一條紅絲巾，冇錯，正是阿姐汪明荃（右圖）日前在賭城結婚時所穿改造嫁衣的同款LV限量玫瑰絲巾。離婚後的紀香沒戴戒指，右手則戴了兩串水晶手鏈和一串木珠手鏈，水晶手鏈以白水晶和粉紅色晶石為主，一般有助增強姻緣及人緣。<br>至於傍晚紀香外出時，繼續其紅巾配橫間造型，但手袋就換上意國名牌Tod's的藍色蛇皮小袋。</p><p>有情歲月：相識9年情路迷離</p><p>43歲的郭富城感情生活一直神神秘秘，而他與紀香的一段情緣，糾纏多年至今仍撲朔迷離。<br><br>00年5月：城城與紀香因拍攝唐季禮執導的電影《雷霆戰警》，傳擦出愛火。<br><br>00年12月：紀香專程來港欣賞城城演唱會。<br>01年6月	紀香秘密來港，城城為她補祝30歲生日。<br><br>01年7月：城城與紀香拍完富士菲林廣告後，男方出動黃色林寶堅尼Diablo限量版跑車，接載紀香往晚膳。<br><br>06年11月：城城與熊黛林因合作拍廣告秘密撻着〈左圖〉。</p><p>07年2月：紀香與比她年輕3歲的日本搞笑藝人陣內智則結婚〈右圖〉。<br><br>07年11月：紀香再度特地來港欣賞城城的演唱會。<br><br>09年3月：紀香難忍丈夫偷食宣佈離婚，結束兩年夫妻關係。<br><br>資料來源：《蘋果》資料室</p></body></html>