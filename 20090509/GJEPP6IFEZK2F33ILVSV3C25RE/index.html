<html><header><meta charset="utf-8"><title>頑石點頭：AC勢贏祖記 - 藍鑽石</title></header><body><h1>頑石點頭：AC勢贏祖記 - 藍鑽石</h1><p>意甲大勢早定，好多隊開始為下季做準備，消息指費倫下季打算拆去分隔觀眾席同球場嘅透明圍網，我一聽個心即時凉咗半截，奉勸有關方面懸崖勒馬，咪諗，諗咗都唔好制，死人㗎！<br>8年前去意大利睇過費倫作客帕爾馬，明明係帕爾馬主場，費倫球迷人數唔多但惡過雷公，未入場已起勢掟玻璃樽。入到場內，班友仔唔知擲咩易燃物體，搞到個場嘅圍網燒熔晒，然後將大量雜物擲入場，我當時喺龍門後面影相，同企喺附近嘅差佬一樣，震過貓王。作客都咁，主場怕且更惡，多重保護，有好過冇。<br>好多人都為來季做準備，但怕且雲尼亞里唔使，信祖記明晚輸俾我愛隊AC，下季冇佢份。<br><br>主客和：AC米蘭勝<br>心得：累我幾次，決調轉槍頭<br>近5場往績：WLLLW<br><br>藍鑽石<br>與簡拿華路同日出生嘅囡囡入學，今季大把時間睇波，尤其係意甲。</p></body></html>