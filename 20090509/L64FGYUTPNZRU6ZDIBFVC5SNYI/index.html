<html><header><meta charset="utf-8"><title>Mother'sDay$2,880買PRADA冧媽打</title></header><body><h1>Mother'sDay$2,880買PRADA冧媽打</h1><p>最後一次召集！尚未買母親節禮物嘅囝囝囡囡，你得番一日時間咋！送乜嘢畀老媽子好？每年一束鮮花，未免太行，食飯又嫌未夠喉，講到底，實用又唔算太貴嘅Gift，手機係首選之一；針對唔同需要，選擇可變化萬千，有冇對號入座，就睇你了解自己媽咪有幾深喇！<br><br>記者：陳國輝<br>攝影：王文忠<br>Model：Kitty&amp;Ling@PureModels</p><p>後生潮媽　愛名牌</p><p>天下間有幾多女性對名牌嘅鍾情度會係零？尤其識得打扮，追上潮流嘅媽咪，睇見手機上印住PRADALogo，仲唔立即笑到嘰嘰聲？最新又抵玩，肯定係PRADA二代目——LGKF900，佢採用黑色鋼琴面以及金屬感極重嘅Keypad，設計同周遭款式好有出入，另外跟機附送勁硬淨手機皮套，襟唔襟用係其次，至緊要拎出街夠特別，潮媽實鍾意！<br>咪諗住PRADA嘢必定貴，原來水、行上落差價好嚇人，多達$3,400！基本水、行功能完全冇分別；不過當然，好多潮媽都特別鍾意行貨，多咗原廠保養嘛，點揀？你諗你喇！</p><p>聽靚歌　分頭Share</p><p>陪老竇出門，絕大多數都係飲吓茶，或者到外地旅遊；陪老媽子又唔同，經常見好多兩母女齊齊Shopping搶平貨！坊間竟有手機為二人同行而設，索愛最新金沙色W595配雙耳筒分頭插，最過癮佢可以分一半畀人聽歌，唔使爭。</p><p>手寫中文　鋼筆傳情</p><p>手寫係大趨勢，尤其對媽咪級用家，未必個個識五筆，加上按鍵細粒，隨時加深老花問題。買手寫電話，可選較新嘅Nokia6208，佢勝在屏幕幾闊，而且支Stylus大大件，寫SMS都輕鬆好多。</p><p>雙卡雙待　齊齊傾</p><p>慳家絕技之一，就係一部手機兩份用；講緊嘅係由山寨廠發揚光大嘅雙卡雙待功能！K-TouchA665屬於千元入門機，機身薄、重可以同時放入你同媽咪張SIM卡，一部電話齊齊用。</p><p>老花眼　特大字體</p><p>其實針對老人家嘅分唇，數來數去得一兩招，而LGKF-300則似針對呢群用家而設計。Menu特別配置字型選擇，字體由1級到5級，放到最大，畫面只顯示4行文字，水貨仲質低至$800樓下，後生媽咪可選用Pink色。</p><p>15日備用　長氣袋</p><p>針對工作或家務非常繁忙嘅媽咪，Philips早前推出9@9長氣系列手機X520，講到備用時間先至得人驚，竟多達15日，而X520底部仲可以放一粒AAA電池作為Backup，即係話鋰電玩完都唔緊要，仲有後備咁解！</p><p>查詢：T-OneMobile（29888008）</p></body></html>