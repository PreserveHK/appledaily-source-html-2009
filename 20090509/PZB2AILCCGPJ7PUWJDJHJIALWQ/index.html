<html><header><meta charset="utf-8"><title>隔牆有耳：打到任總也謝了 - 李八方</title></header><body><h1>隔牆有耳：打到任總也謝了 - 李八方</h1><p>高官平日養尊處優，俾人審梗係唔自在，台灣阿扁出庭時玩抽筋腳軟博同情，可惜啲戲太差有反效果，金管局任總噚日第四度出席立法會雷曼事件聆訊，其間表情狀甚痛苦，不時除低眼鏡捽眼、摸額，擺出一副病樣，被議員質詢時先旨聲明，「我今日身體狀態太差嘞，雖然冇發燒、冇流鼻水、冇咳，但身體狀態同精神狀態都比較差，希望議員可以容忍啲，可以包涵啲，我仍然係會盡我所能，盡量回答問題。」</p><p>狀態麻麻但仍寸得起</p><p>任總忽然自爆唔舒服，又有兩聲咳，議員即刻提高戒備，恐防豬流感殺入立法會，白鴿黨卿姐就同任總講，「如果你有乜事，我情願你唔好嚟，否則傳染晒畀我哋，全個委員會同啲街坊中晒招，所以一定要小心，你都知今日維景酒店先解封，我哋唔想封咗立法會。」<br>唔係人人都同情任總，醫學界議員梁家騮奉勸任總保重身體之餘借題發揮，話醫生幫病人開刀前，就算講清楚手術風險，萬一真係發生醫療事故，都唔可以隨便甩身，分分鐘俾人告，即係任總縱使早就警告小市民迷債係高風險金融產品，但事到如今，任總都唔可推卸責任。<br>家四處都係病菌，任總中招都唔出奇，不過有雷曼苦主話，任總周身唔聚財、成日唔舒服係意料中事，因為早幾日成班苦主操去中環國金，喺金管局總部外起壇，將任總當小人咁猛咁打，大嗌：「打你個小人口，等你有氣冇碇唞，退休日日嘔；打你個小人胸，等你呼吸唔暢通，花紅冇得用；打你個小人鼻，等你開口夾着脷，監管要企理。」<br>俾人咁打法，又不斷受到辛辣詛咒，難怪任總俾人打到謝晒，之不過任總係高手，就算狀態麻麻，反應都冇明顯失色，回應議員質詢時一樣詞鋒銳利，不時反寸議員，口舌之爭都寸土不讓。雖然已經審咗四次，不過雷曼小組仲未夠喉，要求任總本月15號再出席聆訊，任總卻面有難色，話月中可能有要事處理，希望彈性安排聆訊時間，乜嘢咁大件事呢？消息話唔係宣佈退休，可能係北上簽署落實人民幣貿易結算諒解備忘錄。<br><br>mailto:pf_lee@appledaily.com</p></body></html>