<html><header><meta charset="utf-8"><title>轆Book：棍耍Q版麻鷹</title></header><body><h1>轆Book：<br>棍耍Q版麻鷹</h1><p>Alfa家族式車頭出晒名，鷹嘴鬼面罩銳利嚇人，連旅行版都有鷹王降臨氣勢。新車MiTo反傳統，圓碌碌細細架，鷹嘴、頭燈縮細晒，十足十可愛小麻鷹。以為Alfa從良玩趣致？六速棍波155匹，揸喺甩尾王James手上，Q版麻鷹一樣有本事啄爆你！<br><br>記者：徐影龍<br>攝影：王文忠</p><p>賣相卡通車身高</p><p>靜完一排，Alfa到港新車MiTo幾有驚喜，唔再玩147、159惡形惡相，改為極之Cutie親民嘅小車賣相，車頭圓咕碌得最徹底，過往戚眉鷹眼6盞頭燈，改為縮細橢圓設計，由英氣變成眼仔睩睩精靈味，最得意係家族式鬼面罩，將大大個鷹嘴收窄，正面望相當之卡通化，好可愛喎！<br>內櫳屬一貫小車格局，四個男人塞入車，單門上落後排難度唔高，預咗少少頂腳，優勝處係車高1.4米，天花夠高唔頂頭，由揸到坐都唔會出現困獸鬥格局，大大減低車廂侷促感。到港Demo雖為入門Progression版，但裝備已屬基本以上，冷氣、電窗、CD機頭、七安全氣囊，再送埋三幅式賽車軚環加功能鍵，頭批貨優惠價只賣$189,800，歐洲小跑車嚟計確實抵玩。代理話嚟緊仲有高一級嘅Sport版，加入電動天窗、17"軨同藍芽，優惠價20萬有找。而最頂級嘅Premium則有齊所有嘢，再額外換埋五座位真皮椅，優惠價約22萬。</p><p>甩尾王驚喜耍棍
</p><p>賣相有驚喜，骨子裏性能表現更係嚇你一跳，今時今日仲入棍波版，點會玩斯文。MiTo行1,400cc直四偈，搭埋Turbo，爆起上嚟馬力達到155匹，除咗欠缺Twincharger外，睇數字好難唔同160匹嘅新生代GolfGT比。唔好忘記MiTo車身僅重1,145kg，仲輕過LotusEvora，最最最正係配六速棍波，連「耍棍」最叻嘅甩尾王James，試完後都猛讚MiTo好玩有驚喜，「架車扭力好勁，引擎好有VTECFeel，尤其轉入DynamicMode後，三波2,000轉已起到圍爆住去，1234波接得好好，轉數跌極有限。六速波箱齒輪較密，極力子又唔重，其實女仔有棍波牌都唔難揸。基本上MiTo已交足功課，若果我揸嘅話只改17"軨同換避震，連鮑魚都唔使改。」手痕到爆嘅我又點忍得住唔試番轉，雖然手動轉波快唔過GolfDSG波箱，不過舞完一輪，嗰種久別重逢嘅人手拖波、紅區轉波時全車人齊齊鞠躬嘅感覺，真係好High好懷念。</p><p>AlfaMiTo規格</p><p>引擎：1,368cc直四＋Turbo<br>馬力：155hp/5,500rpm<br>扭力：230Nm/3,000rpm<br>傳動：六速手波，頭驅<br>售價：$209,800<br>$189,800（首批優惠）<br>查詢：AlfaShowroom（28778788）
</p></body></html>