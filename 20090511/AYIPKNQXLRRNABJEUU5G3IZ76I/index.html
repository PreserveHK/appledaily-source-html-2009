<html><header><meta charset="utf-8"><title>中環在線：出財經書要敢言 - 李華華</title></header><body><h1>中環在線：出財經書要敢言 - 李華華</h1><p>天窗出版社近年積極邀請財經界名人出書，最近更同中國人民大學出版社合作，推出曹仁超《論勢》嘅內地簡體字版，主要教股民點睇A股。曾任職《壹週刊》副總編嘅天窗一姐Wendy曾玉英話，佢哋嘅財經書除咗有大師智慧，亦有宏觀經濟，希望好似《證券分析》咁經得起時代考驗。<br>除咗老前輩，天窗都會搵財經界後起之秀出書，Wendy話佢哋比較敢言，身份亦較獨立，可以畀讀者從嶄新角度思考。<br>金融界瞬息萬變，出財經書有時timing真係好緊要，好似青姐胡孟青淚灑cable之後，一兩個禮拜就推出《估市不如練功》，真係時間啱啱好，但Wendy話，原來嗰本書喺07年3月已經籌備，青姐灑淚只係時間上巧合啫。</p></body></html>