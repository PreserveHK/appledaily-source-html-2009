<html><header><meta charset="utf-8"><title>青心直說：嚴重超買提防炒車 - 胡孟青</title></header><body><h1>青心直說：嚴重超買提防炒車 - 胡孟青</h1><p>自CEPA直至中央加料送大禮，打開金融界最渴望更上一層樓的領域，首先，港資銀行只須在廣東省開設一家分行，便可以在省內其他城市開設異地支行，不過最重要挑戰，係銀行吸收存款後點樣回收貸款，睇見早排好多香港銀行借畀設廠於內地啲中小企廠家，一收到風話間廠隨時摺埋，已經兼程趕至，點知去到已經見到大陸銀行啲人坐晒響度，仲問你點解咁遲。<br>至於港資券商可以進入省內開設合資諮詢顧問業務，可以觸發上市券商股喪炒一浸，不過要提醒一句，短炒還可以，最緊要走得快。呢幾年最受惠CEPA者莫過於零售業，證券業一向睇天開飯，個市升就唔使等CEPA都自然受惠。<br>港股ETF變相翻版港股直通車，未及引入內地，已見管理費較高的QDII率先發圍，4月份平均淨值增長達8.96%，港股ETF上市滬深未見得會很快有時間表，內地居民急不及待趁勢找機會，暫時惟有先透過QDII，然而部份重倉港股的QDII或港股ETF表現如何，還看經濟復蘇步伐是否如預期，暫時展望仍甚悲觀。</p><p>論國情內地人更熟</p><p>正如有老行尊認為有關優惠屬「宣傳大於實際」，券商荷包受惠有限，明顯點出了政策背後關鍵，經紀業務是看真錢，點樣分紅亦係問題，試問諮詢顧問業務在通街都係資訊嘅今天值得幾多錢！再者，許多港股走勢預測反而要先往北望取方向，個市炒到㷫烚烚，佢哋最需要似乎係內幕消息，國策國情對中資股充斥的大市影響舉足輕重，講國情你唔夠佢哋熟，人家翻轉頭畀料你就差唔多！<br>副總理王岐山在《金融時報》撰文話經濟應該係W形走勢而唔係V形，意味仲等緊另一隻腳，不過近期啲「春苗論」在股市配合下明顯有市場，GreenShootsofRecovery？學大摩羅奇話齋，亞洲區出口佔GDP比重達45%，消費則佔50%，有形之手頂得一時怕且唔頂得一世！歐美消費信心上升係唔夠?要真正居民消費翻生先至得，無就業，點頂？<br>金管局任志剛總裁出口術為港股降溫，大家都知資金推高資產價格欠經濟因素支持，但係十五十六唔賭唔輸服，惟有於亂世中隨波逐流。基於指數與多隻個股已出現嚴重超買訊號，小心駛得萬年船，贏啲就盡量先回收本錢。<br>胡孟青</p></body></html>