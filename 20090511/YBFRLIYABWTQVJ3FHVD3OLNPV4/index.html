<html><header><meta charset="utf-8"><title>金手指：嚴守SellinMay - 孫柏文</title></header><body><h1>金手指：嚴守SellinMay - 孫柏文</h1><p>原先，孫柏文今日《金手指》條題係「一注獨沽港交所（388）」，跟住就解釋港交所雖然今日好大機會升到飛起，但將會從今日嘅高位，今年內跌一半。不過因上周寫咗「嚴守SellinMay」三之一、三之二，今日就寫埋三之三。<br>美銀子公司美林，上個禮拜有個叫DavidRosenberg嘅經濟師轉工。佢基本上係該行我覺得仲可信嘅分析員，有預測到今次金融海嘯。喺美林臨走嗰日，佢仲留咗13句做預測時要謹記嘅真言。</p><p>做預測13條守則</p><p>1.要自己個經濟預測有用，就一定要同時建議埋買乜、沽乜。<br>2.千祈唔好做數據奴隸，冇嘢勝過有智慧咁睇番個大環境同趨勢。<br>3.主流意見好少啱，太樂觀。除咗見底時。<br>4.談戀愛嘅對象應該係自己老婆，唔係自己個預測。<br>5.冇兩個周期係一模一樣。<br>6.永遠唔可以將責任卸落個預測方程式度。<br>7.要不斷搵新證據去測試原先個預測。<br>8.「市場先生」講嘅嘢，你要尊重。<br>9.要留意自己嘅預測要幾耐先會「靈」，因為好多客其實只想短炒。<br>10.咁多個市用不斷跳動嘅市價同你「講」嘢，通常都係債市「講」嘅嘢最準。<br>11.一開始就要解釋清楚，你個預測如果唔中，可能會因為啲乜。<br>12.估到花旗國消費者嘅意向，個預測都好難錯。<br>13.經濟增長時，過癮過衰退時。<br>佢亦有話，花旗股市今次個升浪，上周五應該見咗頂，之後要再試低位。最後一句，記得今年要嚴守SellinMay。<br>(三之三)<br>孫柏文<br> http://phatdat.blogspot.com </p></body></html>