<html><header><meta charset="utf-8"><title>847hr馬拉松式錄影唔斷戲</title></header><body><h1>847hr馬拉松式錄影唔斷戲</h1><p>如果唔得閒，梗係要預校時間錄節目啦！呢排睇開《巾幗梟雄》，但每晚到凌晨一、兩點先返到屋企，鬼咁攰，仲邊有精神睇喎！好彩，俾我發現原來手提PMP都可以錄電視劇集，呢部VosonicVP8870內置320GB硬碟，用最低解像度計算，相等於可錄製847小時影片！以後無論搭車、食飯抑或去緊廁所，隨時可重溫唔同節目，煲到你驚。<br><br>記者：陳國輝<br>攝影：楊錦文<br>Model：Phoebe
</p><p>學PSP玩4.3"芒</p><p>驟眼一望VP8870的屏幕，似曾相識，後來發現佢原來同PSP一樣用4.3"芒。但講到畫面細緻程度，則以PMP配備嘅800×480解像度更勁！梗係啦，話晒為睇片而設，就連光亮度亦較優勝，只可惜唔係用輕觸式設計，單靠右邊嗰5粒掣嚟Control，方便程度只屬一般。不過，佢同PSP嘅關係唔止咁簡單，正話提到嘅錄影功能，佢亦提供專為PSP而設嘅320×240，但點解會咁細而唔係FitSize解像度？真係不得而知。
</p><p>駁AV線錄節目</p><p>雖然呢款PMP冇法國Archos咁響朵，之但係佢勝在夠平，內置320GB亦唔使$3,000，對比大牌子大容量嘅PMP，同等規格就上到$4,000一部；當然，想玩平嘢抑或希望擁有名牌嘢，屬個人取向，但係分唇就相當接近。<br>VP8870唔單止容量大，而且專登加入一項錄影功能，唔似其他PMP咁齋睇片齋聽歌咁悶。機側設有AVIN插口，只要畀多十零蚊配條影音傳輸線，話咁易就可以將PMP駁落電視；至於設定錄影以及預校時間嘅方法，介面已經Show晒出嚟，最多可預校儲存8個位置，而且每次時間不限，自由度都幾大㗎！不過，介面實在太簡單，你唔可以選台之餘，更冇得錄有線、收費電視節目，而且錄影之前，電視必須Set定為指定頻道，咁做法又蠢咗啲喎！</p><p>320GB硬碟任駁
</p><p>呢部PMP採用2.5"SATA硬碟，好處係成本低，並可拆出嚟裝入PS3，或直接經USB駁落Notebook就用得，兼容性相當高；亦同時因體積較大，唔單止令機身厚度激增，重量更達到328g，女仔拎出街肯定會嫌重。但話說回來，HDD容量雖大，而且機殼上已加裝螺絲固定，但戶外使用始終無法抵受猛烈震盪；另據官方資料提到，抄文件到硬碟亦被限制每個FileSize為2GB，如果想搵佢做Backup，真係要考慮清楚㗎！</p><p>Profile</p><p>屏幕：4.3"/800×480解像度<br>硬碟：320GB/2.5"SATA介面<br>電量：10（音樂）/3（影片）小時<br>端子：USB2.0、AV-Out<br>記憶卡：CFI/II、SD、MMC、SDHC<br>體積：148×76×27mm<br>重量：328g<br>影片格式：MPEG-1/2/4、Motion-JPEG、XviD<br>錄影格式：MP4<br><br>CyberPacific（24602080）</p></body></html>