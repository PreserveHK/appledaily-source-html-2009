<html><header><meta charset="utf-8"><title>送Benz送金條　刺激商場人流中環在線：上海谷消費益咗恒隆 - 李華華</title></header><body><h1>送Benz送金條　刺激商場人流<br>中環在線：上海谷消費益咗恒隆 - 李華華</h1><p>香港各大小型商場經常推出泊車優惠同抽獎活動，希望帶旺人流，噚日華華同恒隆地產（101）執行董事吳士元傾開偈至知，原來上海嘅區政府非常進取，出埋禮物幫區內商場搞抽獎活動，鼓勵市民消費。咁小事都咁積極，上海要喺2020年成為國際航運同金融中心，真係指日可待。</p><p>重本抽獎刺激消費</p><p>恒隆喺上海徐匯區有個港匯廣場，徐匯區商務委員會啱啱喺上月底至今個月10日，連續3個禮拜舉辦徐家匯消費抽獎活動，消費者喺參與嘅商場消費滿200蚊人民幣，就會有一張抽獎券，每期頭獎係一架Benz（內地稱為奔馳），二獎50名就獲贈20克重金條。<br>咁嘅禮品，除咗嘩嘩聲，都係嘩嘩聲。相對香港，零售業界叫極政府仿傚台灣派消費券，刺激吓市民消費意欲都冇乜回音，上海一個徐匯區就出啲咁勁嘅禮品，真係完全兩回事。不過咁，香港人一向識得靈活走位，業主見商場唔夠人流都會自動自覺搞搞佢啩！<br>最近H1N1豬流感肆虐，吳士元話03年沙士期間，每日都要落去重災區淘大商場，噚日講番起仲記憶猶新。</p><p>沙士冇戴口罩要分居</p><p>佢話當年最初一個禮拜都未識驚，冇戴口罩就去淘大，返屋企梗係俾老婆鬧啦，結果老婆帶埋兩個女走去黃金海岸住咗3個月先返嚟咁話。<br><br>李華華<br>mailto:LiWaWa@AppleDaily.com</p></body></html>