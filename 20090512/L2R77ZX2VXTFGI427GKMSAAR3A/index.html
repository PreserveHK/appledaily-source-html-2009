<html><header><meta charset="utf-8"><title>轆Book：七座小車　價細跌唔殘</title></header><body><h1>轆Book：<br>七座小車　價細跌唔殘</h1><p>「經濟唔好，二手車市場當旺。」如果你咁諗，錯晒！據行內人士講，二手車市場一樣跟隨大氣候，只不過影響無咁強烈。但「二手價硬淨嘅車較受歡迎」呢個一般觀念又錯唔晒，就好似日本人氣王Toyota、Honda、Nissan。但原來，齋睇牌子唔夠，仲要睇車種、睇潮流……<br><br>記者：梁美甜<br>攝影：陳盛臣<br>Model：Yu（PureModels）</p><p>究竟邊個品牌最價硬？毫無疑問，一定係「雙田」，即本田同豐田，偉昌易手車部銷售經理Pat就指，以佢哋車行嘅情況睇，價硬人氣王應該係豐田。「雙田二手價一向硬淨，旗下就以豐田最好，不過都好睇車種，現時最渴市係1,500cc以下同埋實用MPV。」咁都好合理，細cc車係大潮流，加埋經濟唔多好，揸車都係慳啲好。而MPV就更加唔使講，出街睇睇就一清二楚，成街都係。實用型，睇嚟都有排Hit。</p><p>單睇品牌唔全面</p><p>雖然，品牌效應的確存在，而唔同型號嘅受歡迎程度都有唔同，所以純以品牌較量始終較片面，即使大熱七人車，人人以為二手價較弱嘅Nissan，卻以豪華MPV大搶市場，二手價亦相對硬淨。另一樣要注意嘅係Re-saleValue好睇來貨量，好似Toyota、Honda行貨水貨都多，配件貨量多而雜，維修保養方便又平；Nissan科技包裝唔錯，但水貨零件較少，維修保護往往要返廠做，價錢相對提高，呢點都不得不注意。點樣揀，真係要考慮得較周全。<br>七座實用車又屬1,500cc以下車種唔多，即找來三個品牌旗下級數年份相若型號比較一下。</p><p>HondaMobilio　超級開揚感</p><p>Mobilio最搶嘅係車窗超巨型，呢類小型七人車，空間感尤其重要，大大個窗正好提供非一般嘅開揚感。遙控電門上落方便，仲有埋舒適皮椅。最正係軚環設加減按鈕，連駕駛享受都兼顧埋。<br><br>製造年份：05<br>容量/傳動：1.5L/自動<br>行車里數：28,322km<br>手數：0<br>二手價：$108,000（a）</p><p>ToyotaSienta　可愛樣煞食</p><p>Sienta嘅賣相絕對係風格突出，一張笑臉般嘅車頭造型，叫人一見難忘，仲加上型仔原廠包圍，又醒少少。內櫳意想不到嘅闊落又係另一賣點，一樣有遙控電門同皮椅，加上Smart-key，更方便。<br><br>製造年份：05<br>容量/傳動：1.5L/自動<br>行車里數：33,094km<br>手數：0<br>二手價：$98,000（a）</p><p>NissanCube　個性夠獨特</p><p>Cube相信為Nissan爭取咗唔少細車市場，典型方匣子，造型亦相當個性化，用家對佢嘅觀感，要不是勁愛，便是勁憎。呢部06版用上Facelift新偈，都有原廠包圍，格仔皮椅，不過一道橫拉式尾門，盡顯獨有個性。<br><br>製造年份：06<br>容量/傳動：1.5L/自動<br>行車里數：8,085km<br>手數：0<br>二手價：$128,000（a）</p><p>豪級之選</p><p>如果你要豪要勁，三大日本品牌一樣有人氣熱選，雖然價錢貴一大截，但享受大升級。</p><p>07Aeras-GEstima輔助泊車</p><p>頂級版Full-option，備有輔助泊車系統，可泊L及S位，三遙控電門及雙芒DVD、Modellista包圍、質素高平坊間同款車4至5萬。$358,000（a）</p><p>06HightwayStar前後雙電視</p><p>包圍版Elgrand，包一年保用及首5,000公里換油服務，車身配備前後雙電視及原廠皮椅。$235,000（b）</p><p>07Alphard藍芽電話</p><p>雙電門原廠電視及皮位，配備原廠藍芽電話。<br>$265,000（b）</p><p>查詢：</p><p>（a）偉昌汽車23628628<br>（b）指標國際集團有限公司63789080</p></body></html>