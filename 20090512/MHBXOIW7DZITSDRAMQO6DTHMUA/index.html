<html><header><meta charset="utf-8"><title>青心直說：是春筍還是蒲公英？ - 胡孟青</title></header><body><h1>青心直說：是春筍還是蒲公英？ - 胡孟青</h1><p>恒指在250天線連續穿梭12個交易日後，再在線上站了23個交易日，始正式跌破該條重要的年線，其時是2008年5月23日，與今日剛好相距近一年，一年一度燕歸來，再見250天線，係唔係應該咁老定？<br>是次反彈市所倚仗者係資金，然而熱錢雖熱情，資金明顯有腳，不似會落地生根，有如蒲公英隨風起舞，有時蒲公英種子會跟隨風的軌迹，四處落腳，長大後其實也只是野草。資金非盲流，卻遇上大風吹，只要金管局未停手注入資金，港滙仍維持貼近7.75水平頂點，拆息依然勁低企，那麼不獨是外面游資，連本地游資亦同時會聞雞起舞。<br>唔只任總，連卓百德都同樣話樓股皆欠經濟因素支持，大市還欠一隻腳，唔似係春筍。昨天的調整，有如「反彈聯賽」剛剛打完上半場，好不容易乘機唞唞氣，過一陣再打埋下半場。自3月以來，在介乎12000點至16000點之間的每個1000點整數，皆出現上升裂口，處處舊患（未補的上升裂口），真正長線第一注時機，應待鏟除後患始行定奪。</p><p>福田獲銀行放水</p><p>大市似等候最後一位淡友轉軚投降才放心大跌，長線投資者宜謀定而後動，短線客則可於每個裂口等候機會，始終幾慘嘅跌市都有十大升幅股。<br>今年餘下時間仍然繼續鎖定體育用品、醫藥及新能源三大環節，工業股唔平唔買，危機有利汰弱留強，從銀行放款態度尋找生還者，福田實業（420）乘資金追落後之勢試闖250天線，據了解集團剛落實一項為數4.5億元定期貸款，作為全球手執牛耳的圓筒針織面料生產商，縱使金融危機未過，連騰晒雞嘅銀行都肯貸款，等於盡職審查合格，買得。<br>胡孟青</p></body></html>