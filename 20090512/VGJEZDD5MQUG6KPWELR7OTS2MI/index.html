<html><header><meta charset="utf-8"><title>回彈式LCD機面　硬頂200kg！</title></header><body><h1>回彈式LCD機面　硬頂200kg！</h1><p>人仔細細咁頂得？所講係Fujitsu新推M2010，佢嘅機身承托力超強，頂到200kg！或者你會問，Netbook最多都係上吓網、做吓文書，又唔用佢嚟擔泥！頂到咁重用嚟「托」咩？就係托佢呢項特異功能，咁大家以後Netbook放在雜物袋或亂七八糟嘅背囊，都包唔會一下夾爆啦！<br><br>記者︰陸俊雄<br>攝影︰梁細權<br>Model︰Algie@PureModels<br></p><p>超強承托力</p><p>200kg唔簡單，據稱呢部M2010在研發階段時已做過實驗，壓力考驗是在整個機面上進行，咁即係打平放好多包米在機面啫！不過出手試過，壓落機面時又真係有點回彈感，好似LCD背後，有一個「虛位夾層」做緩衝一樣。<br>都唔理佢係咪取巧，總之官方聲稱整個LCD外殼表面頂到200kg。但大家要醒目分清楚，有咁強承托力，唔等同承受到咁強撞擊力，官方亦無提過可以防撞、防跌玩FreeFalling。<br></p><p>LED背光芒
</p><p>個殼幾堅都好，始終唔望佢跌落地，講番啲同實際使用上有關的，就一定要講佢個靚芒。10.1"採用了LED背光燈技術，試過開到最光時，配合佢200nits嘅光亮度，的確在減低反光的問題上做得幾好。<br>至於畫面解像度有1,024×576，話標青就唔係好算，不過用嚟睇DVD級數的畫質都已經夠，更何況Netbook最多咪PowerPoint入面插條短片來開會用，好夠使喇！
</p><p>送襯色滑鼠
</p><p>Fujitsu近期都係玩色多，呢部新機都唔例外，出咗紫、紅、黑、白四色，都是烤漆鋼琴色，而且仲隨機附送一個相同顏色滑鼠，即是買紅送紅、買紫送紫。唔好覺得送隻鼠好無謂，因為佢個勁細85Keys鍵盤同TouchPad都係Netbook死症，偏向較適合女仔手。但其實隨機送仲唔只硬件，佢仲內置埋ThinkfreeMobileOfficeSuites軟件，Word、Excel都無問題。
</p><p>Profile</p><p>處理器︰IntelAtomN270<br>作業系統︰WindowsXP<br>硬碟︰160GB<br>記憶體︰1GBDDR2<br>屏幕︰10.1"WSVGA<br>鏡頭︰130萬像素<br>WiFi︰802.11b/g<br>插卡︰SD/SDHC/MMC/MS/MSPro<br>體積︰258×189×37mm<br>重量︰1.15kg<br>查詢︰富士通（31012898）</p></body></html>