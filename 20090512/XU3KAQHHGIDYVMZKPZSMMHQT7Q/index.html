<html><header><meta charset="utf-8"><title>好想飛2：原汁原味辣口摧花</title></header><body><h1>好想飛2：<br>原汁原味辣口摧花</h1><p>有情飲水飽，但即使身處戀愛城市，頻撲一日，人難免會餓。「大叻有甚麼好吃？」我問，旅遊書的推介少得可憐。「我哋最鍾意食菜，菜靚呀。」當地人眼眨眨。「仲有生果呢，牛油果士多啤梨香蕉，仲有花……」乜嘢花？我見到有西蘭花、椰菜花……「就呢朵咋嘛。」女子轉身，在花園隨手揀了一支，放進口。戀愛之城食花？這個城市真的夢幻到我不能負荷。</p><p>姐姐免費派糖</p><p>愛好零食的人，不能不到大叻市場（ChoDalat），甚麼顏色的乾果都有，只要你在攤檔前佇守得夠久，同時顯露出好奇的樣子，我有信心阿姐一定會讓你試食。<br>「試吓士多啤梨乾啦，好好味㗎。」我放進口，甜甜濕濕的。<br>「鹿？」我指着遠方包裝上有隻鹿的肉乾。「係呀，好好味㗎，你試吓。」我手上隨即多了一嚿啡紅色肉乾，恕我未有心理準備接受這種口味，我口中嚼着，面露尷尬之色。<br>「咁飲杯茶啦，雅枝竹茶（當地中譯百合），飲完會靚。」咁長遠？我淨係想冲走口中肉乾味咋。<br>我人衰八卦，一邊嗒茶，眼光飄移至一樽黃色液體上。「蛇？蠍子？」「係呀，對身體好好㗎，你飲唔飲？」嘩，可以變蛇蠍美人嗎？今次我真係受唔起，為表心意，我拿了包雅枝竹茶，求其講價平一萬盾，就走人了。<br>又衰八卦，付錢時瞄了瞄黃至閃亮的番薯乾。「好好味㗎，你食吓啦，仲有呢幾款糖。」轉眼我手上多了彩虹咁多隻色的糖果。這位熱心的看檔姐姐，檔位設在市場內中間位置轉角位，全場最年輕溫柔，只是不幸遇上怕甜的混吉客人如我，我家內疚，請下次各位去大叻，不妨幫襯她吧，唔使話我介紹！</p><p>成朵花上碟</p><p>我愛雅枝竹，在香港較難吃到，去到大叻，見到餐牌有，即時來個雅枝竹沙律。沙律一般都必定切到一粒粒又有汁的吧，此處的雅枝竹沙律，又來一個反高潮，原汁原味，原花原柄，只有一盤淺橙色的醋調味。<br>幸好有當地人指導，教我搣開花瓣片片，只啜底部。入口粉粉的，跟平日吃的雅枝竹是兩回事，感覺有點像新年剝瓜子。吃到最後，切開，就是平日吃的雅枝竹肉，不過我吃到一半已無晒耐性，一刀劈開直插心臟算了。
</p><p>LeCafedelaPoste<br>地址：12TranPhuStreet,Dalat（Sofitel側）<br>電話：（84）63-3825777</p><p>鮮花作沙律</p><p>大叻天氣好風光好，但食方面較弱，像胡市流行的精緻cozy法國餐廳，此地不太流行。就連當地人有口皆碑的LongHoaRestaurant，每晚要訂座，亦只是家庭餐廳格局。名菜是LongHoa特色雞，即白切雞伴生洋葱撈一點醋，的確菜靚雞肥，好清新健康，服務也好，只是千里迢迢去旅行，你總會期望一餐半餐食好一點。<br>市內質素最有保證的餐廳，還是要回到SofitelDalatPalace，酒店的AfternoonTea很有水準，牛角包做得尤其出色，我每餐可吃3個。餐廳有開放陽台位置，望着花園食tea，賞心樂事。</p><p>園中即採即食
</p><p>最有驚喜還是一道前菜拼盤，山城特產一次過晒冷，數數有雅枝竹、牛油果、芒果，以蔬果為主，餐牌上說有EdibleFlower（可食的花），喺邊？<br>「呢度囉！」邊度呀？「就係呢朵花囉！」吓？我以為點綴餐碟用的鮮橙色花，真係食得？<br>此花大名Latiatum，許多日本人來大叻，都專程食佢，還要預訂淨鮮花沙律。採訪當天，大廚說剛好缺貨，整唔成一盤沙律，只好帶我去後園現採現吃，放入口，澀澀哋辣辣哋，有辣口摧花的感覺。<br><br>LeRabelaisFrenchClassicDiningRoom<br>地址：LobbyFloor,SofitelDalatPalace,12TranPhuStreet,Dalat<br>電話：（84）63-3825444</p><p>是日Don'tDo：貪平坐長途車</p><p>當初得知從胡志明市坐車去大叻要6小時，價錢約$56，心中大呼抵坐。大叻路線每日一班，車上有一名講英語的越南人導航，有廁所，休息站又乾淨，是以快快樂樂坐了4個鐘。第5個鐘，噩夢開始，首先是好臭，原來前後左右乘客瞓到除晒鞋，然後忽然橫風橫雨，車子走在泥地上，每有車經過都會濺起幾米高水花。當時我以為自己就死，感謝上天，最後能安全抵達大叻，向當地人轉述經歷，才發現連越南人也不常坐長途車，尤其內陸機每程只50蚊美金，機程45分鐘，這點錢，我建議唔好慳。</p><p>出門提一提</p><p>簽證：持BNO或特區護照均須簽證。查詢：25914510（越南領事館）<br><br>機票：越南航空香港至胡志明市機票約$1,680，查詢：27302800（學聯旅遊）。再從胡志明市轉乘內陸機至大叻，單程約$390；亦可坐長途巴士前往，單程約$56。<br><br>貨幣：1港元約兌2,292越南盾（文中價錢已折算港元）<br><br>電壓：220V，兩扁腳插座</p></body></html>