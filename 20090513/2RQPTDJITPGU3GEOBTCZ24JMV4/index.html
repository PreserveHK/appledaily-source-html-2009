<html><header><meta charset="utf-8"><title>馮仁昭四圍超：蕭定一搞揞名廣播劇出賣新歡舊愛 - 馮仁昭</title></header><body><h1>馮仁昭四圍超：<br>蕭定一搞揞名廣播劇出賣新歡舊愛 - 馮仁昭</h1><p>揞名爆料喺娛樂圈風行多時，隨口噏就有早排搞到滿城風雨嘅魔術鹹豬手同集郵女星。出位製作人蕭定一覺得呢條橋work，決定同三個男拍檔聲演揞名爆料廣播劇《C1色生活》，四人會扮成唔同階層嘅人物，喺網上電台狂爆現實中喺夜店嘅所見所聞，但全部唔開名，呢個廣播劇下星期四晚會播，大家想知邊個藝人媾女仔、夜蒲出事，就要一味靠估喇。</p><p>Rock友拖馬爆粗</p><p>馮仁昭聽聞蕭定一已錄好部份廣播劇內容，例如佢會踢爆一單喺兩星期前發生嘅夜店拖馬事件，男主角係「Rock友歌星」。蕭定一同馮仁昭傾開電話時仲講番事發情況：「當晚我同個朋友去咗Basement（酒吧），朋友好醉，醉到見人就鬧，咁啱『Rock友歌星』喺度，朋友突然拎個煙灰盅車埋佢度，『Rock友歌星』㷫到係咁爆粗，仲拖馬落嚟，好彩我個朋友走先，冇事。」<br>已有要好圈外女友嘅蕭定一仲會將個人感情事擺上枱，呢兩日正好有新題材發揮，事件涉及佢嘅舊愛女星「7歲」，蕭定一話「7歲」嘅現任男友「矮仔」，竟然趁女友唔喺香港時搞搞震，透過交友網站Facebook媾女，但蕭定一越講越㷫：「因為個矮仔媾緊我家嘅女朋友呀，離晒大譜！」<br>蕭定一喺電台狂爆料，不過佢唔擔心人哋一見到佢就彈開或者排斥佢，佢話：「我又冇開名，有人話唔係嘅，咪當件事係假囉。」至於佢提及嘅「7歲」係咪傳過緋聞嘅石詠莉或李彩華？「Rock友歌星」又係邊位？佢就唔肯講，大家自行猜謎啦。</p></body></html>