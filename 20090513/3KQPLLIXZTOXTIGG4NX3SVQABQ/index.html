<html><header><meta charset="utf-8"><title>轆Book：Everyday淑女</title></header><body><h1>轆Book：Everyday淑女</h1><p>新一代Fairlady370Z，被標榜為EverydaySportsCar，即係話，日日可以揸住Hea嘆玩買，悉隨尊便，而且新世代身形體態及性能更索更強。我就試試揸住佢，瀟灑穿梭小區遊走鬧市，原來嘆跑車Feel，都可以咁Daily！<br><br>記者：梁美甜<br>攝影：陳陶鈞<br>模特兒：Cherry（PureModels）</p><p>由靚靚心情出發</p><p>去酒店會所三點三唔一定要揸波子拉利至叫Class，今時今日揸住FairladyZ都一樣有品味夠台型！相對上一代，新世代370Z體形更細，輪距更短，駕駛座位更低，加入更多電子系統及豪華配備，整體重量不變，但操控更勝從前，穿梭狹窄小街游刃有餘。甫上座，即發現縫線細緻嘅皮座令新車豪華質感更勝從前，八喇叭雙Subwoofers嘅Bose音響系統，日日都可以聽住歌出發。</p><p>平靜穿梭</p><p>370Z乃雙座跑車，內櫳空間對中等身材車迷而言都唔算侷促，何況我等小女子？聽住音樂由九龍出發跑過隧道、高速、工廠區、電車路再轉入繁雜小區大坑嘆茶。鮮黃車身奪目搶眼、新式銳利頭尾燈夠神氣，由九龍踩到跑馬地，無以往硬懸掛、硬避震、硬桶椅造成嘅不適，高剛性及更高嘅靈敏度令行車更爽更利落。惟後鏡視線唔夠廣，泊車要小心，幸兩面側鏡能彌補後鏡視野不足。</p><p>揸跑車嘆Latte</p><p>3.7公升V6引擎，導入CVTC及VVEL系統及七前速自動波箱，配以DRM及ASC系統，最高馬力輸出333匹，加速疾跑一身矯捷！新偈反應更快、輸出更強，最重要係廢氣排放更低更慳油，廠方數據指，每公升油約行10公里，即約$12/km。和這「淑女」一起，遊走至愛大坑個性小店，隨便一泊嘆杯至愛Latte，吃件濃郁自家製朱古力蛋糕，不拘小節更有個性。呢份至叫做享受，比《品味咖啡》更寫意更具品味！<br><br>GUGUCafe<br>查詢：28950019</p><p>規格</p><p>引擎：3,696ccV6<br>馬力：333ps/7,000rpm<br>扭力：37.0kgm/5,200rpm<br>傳動：七前速自動波，後驅<br>售價：$553,800起<br>查詢：合誠汽車（28035333）</p></body></html>