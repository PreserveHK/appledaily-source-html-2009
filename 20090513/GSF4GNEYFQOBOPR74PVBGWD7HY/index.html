<html><header><meta charset="utf-8"><title>敏妮Talk：畢菲特投資之道 - 溫敏妮</title></header><body><h1>敏妮Talk：畢菲特投資之道 - 溫敏妮</h1><p>前幾日上網睇中央電視台一個訪問節目，呢個節目吸引嘅地方係，訪問股神畢菲特。15分鐘嘅訪問，央視分兩集播出，係就係有啲「水份」，但股神嘅表現卻係異常精采，敏妮睇完不忘將條link，email俾一眾好朋友大家一齊分享。<br>有冇諗過當畢菲特企喺你面前，你又得15分鐘時間，你會問佢乜嘢問題？畢菲特信奉價值投資法，相信唔會有太多人「大嘥」到問佢攞冧巴，呢啲問隔離投資版一眾名家仲好。敏妮相信除咗會問畢菲特點睇全球經濟前景、佢手上嘅股票會幾時放、佢家陣想投資邊間公司嘅股票等問題之外，有一個問題都有唔少人想問，就係佢點樣投資？</p><p>捉得太緊乜都冇</p><p>畢菲特亦一如所料，苦口婆心同大家講，投資係睇長線，投資一隻股票，講緊唔係一日或者一個禮拜，而係好幾十年，甚至好幾代。不過，畢菲特喺訪問裏面仲留咗句說話送畀各位投資者，就係：「Youtrytogiveitawayanditcomesbacktoyou,ifyouholdontoittight,youdon'thaveany.」<br>有朋友睇完訪問之後，問敏妮呢句說話嘅意思，當然敏妮朋友唔係唔識英文，只係覺得呢句說話講你肯放手，佢反而會返嚟你身邊，但你捉得佢太緊，到頭來可能乜都冇，意思係叫人唔好執着，但價值投資法本身就係執着。執着於一隻股票、一家公司嘅分析，認為冇睇錯嘅話，就擇善固執，咁咪同畢菲特所講嘅有矛盾？</p><p>唔好執着眼前利潤</p><p>敏妮唔係股神，只可以估畢菲特說話嘅含意。敏妮估，畢菲特所講嘅係唔好執着眼前嘅利潤，有時放棄面前利益，日後反而賺到更多，但太過顧住眼前嘅賺蝕，沽咗或者唔止蝕，到頭來可能連渣都冇。<br><br>溫敏妮<br> http://wanmanli.com/blogs/ </p></body></html>