<html><header><meta charset="utf-8"><title>隔牆有耳：營長紅酒救維景 - 李八方</title></header><body><h1>隔牆有耳：營長紅酒救維景 - 李八方</h1><p>政府鐵腕封鎖維景酒店，幾百個旅客初時怨聲載道，紛紛向傳媒投訴伙食唔好，清潔又差，煲呔見勢色不對，即時指派民政事務總署副署長黃靜文做隔離營營長，照顧旅客貼身需要。</p><p>衞生署權衡後批准</p><p>黃靜文接獲指示後深入「疫區」了解旅客訴求，有人話要乾淨衣物替換，有人要求膳食多菜少肉，亦有人想政府提供酒精飲品，齋飲清水好寡。前兩樣嘢比較易辦，飲酒卻有難度，事關隔離令由衞生署執行，該署向來唔鼓勵吸煙、飲酒，據知有醫生直指酒店係隔離中心並非度假營，旅客正接受健康觀察，所以唔贊成提供酒精飲品。<br>不過黃靜文認為旅客要求不過份，而且被隔離嘅旅客並非健康有問題，力撐送酒入去，況且飲酒係基本人權，如果唔畀飲酒，可能引起強烈抗議，權衡輕重後衞生署終開綠燈，八方聽聞仲獲酒商贊助㖭。事後證明呢個決定正確，否則未必會出現解封一刻嘉年華式場面。黃靜文曾任前政務司司長肥龍政務助理，今次再立一功，前程似錦也。</p></body></html>