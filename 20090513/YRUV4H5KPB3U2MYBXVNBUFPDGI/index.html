<html><header><meta charset="utf-8"><title>中環在線：平保俾史習平截糊 - 李華華</title></header><body><h1>中環在線：平保俾史習平截糊 - 李華華</h1><p>平安保險（2318）貴為全國第二大保險公司，旗下業務包括保險、證券、銀行……但喺香港註冊「平安證券」呢個商標，就諸多阻滯，皆因一早有人截糊登記咗呢個寶號，打咗近5年官司，噚日平保最終都係輸。<br>話說官司由04年7月打到06年8月，原訟庭判史習平一方勝訴，因早喺70年代，「平安證券（PingAnSecurities）」已在港經營，原名叫「平安股票」；至03年4月易手，改名「平安證券」，同平保旗下證券金融業務同名。而平安證券股東之一，正係前上市委員會委員，兼多次出任內幕交易審裁處成員嘅資深證券界猛人史習平。<br>平保不服提出上訴，08年1月得直，上訴庭質疑「平安證券」嘅改名動機，平保重奪「平安證券」之名。<br>不過，史習平一方未有放棄，告到去終審法院，劇情峯迴路轉，噚日最終維持原訟庭原判，平保再度敗訴。</p></body></html>