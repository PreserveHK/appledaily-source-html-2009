<html><header><meta charset="utf-8"><title>鮑姐拒無綫挖角「我念舊多啲」</title></header><body><h1>鮑姐拒無綫挖角「我念舊多啲」</h1><p>鮑起靜成為金像影后後人氣急升，加上近年能大熱的電視劇都是由甘草演員及前輩級演員孭飛，演技爐火純青的鮑姐自然成為炙手可熱的人物。據知無綫有意向她挖角，不過身為亞視之寶的她前晚出席首映禮時，自言很念舊，間接婉拒無綫的好意。</p><p>鮑起靜上月憑電影《天水圍的日與夜》成為金像影后，前晚她與任達華、羅慧娟和許鞍華等到圓方出席《天水圍的夜與霧》首映禮。鮑姐雖然沒份參演該片，但她仍畀面捧導演許鞍華的場。</p><p>「挖我都冇用」</p><p>自從鮑姐成為影后後人氣急升，工作接踵不斷，加上近年電視圈掀起甘草熱潮，不少由甘草演員及前輩級演員孭飛的劇集都會有超爆收視，未知是否此原因，據知無綫有意挖角招攬鮑姐過檔，不過無綫早前轉播金像獎時竟將鮑姐答謝亞視的片段刪剪，惹來各方抨擊，難怪效忠亞視多年的鮑姐前晚透露無意加盟無綫，她說：「未搵我呀，我年紀咁大，挖我都冇用，謝雪心過咗TVB兩年後先有劇開（指《巾幗梟雄》），要洗吓底先，我喺邊度做都一樣，總之我念舊多啲，真係搵我先算啦。」<br>有傳亞視會再開拍《再見艷陽天》系列來挽留鮑姐，她強調亞視只將《再》劇版權賣了給湖南衞視，亞視現時只專注製作綜藝節目。</p><p>任達華再爭獎</p><p>此外，身為《天水圍的夜與霧》男主角的任達華飾演虐妻漢，有指《天》片由他和張靜初飾演太有明星味，他對此說：「唔係，自己有星味同冇星味都得，因為我係演員，叫我做不修邊幅都冇問題。」問他是否有意憑此片再角逐金像獎最佳男主角時，他坦言有提名已很好，並承認每次拍戲都會有壓力。<br>採訪、攝影：張俊銘</p></body></html>