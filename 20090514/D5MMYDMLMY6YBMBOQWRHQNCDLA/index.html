<html><header><meta charset="utf-8"><title>青心直說：如此公關簡直倒米 - 胡孟青</title></header><body><h1>青心直說：如此公關簡直倒米 - 胡孟青</h1><p>好多人以為財經記者優哉游哉，成日大魚大肉，仲有路邊社消息有如馬房來料，買股票穩賺。這一切都係外行人嘅美麗聯想，其實記者間中仲會好受氣。<br>每逢大大小小上市公司公佈業績，同埋之後嘅股東大會等等，尤其係指數成份股、大紅藍籌國企及市場高度關注之股份，盡責嘅財經版財經台記者都會不辭勞苦，做好自己份工，趁難得大好機會，同主席、董事及高級管理層坐埋一齊。股東會時間與地點都係公開資料，假如係公司嘅股東，更加可以名正言順行入去，聽聽管理層報告甚至發問問題。</p><p>想低調不如咪上市</p><p>間或有唔肯出嚟見人嘅老細，但係只係好少數，而且通常都會有另一位重量級人物如CEO、COO、CFO等字母湯頂上，喺股東會上為業績解畫，順便對業務前景作一些披露，起碼令投資喺你間公司嘅小股東，都有渠道得知你搞緊邊科，唔使周不時俾啲大行報告點到暈陀陀，況且呢啲都算係提高公司透明度嘅有效方法，假如話老細低調到明明嚟咗香港都唔想見人，恐怕小股東對間公司都未必敢太放心。<br>其實要低調嘅話，不如索性匿埋唔上市，唔好有權利又唔盡義務。財經小記都係人，都有阿媽生㗎，大隊人馬專程上到嚟你公司，都係畀面你係藍籌啫。連滙控（005）高高在上嘅霍嘉治，都好謙虛咁專程邀請傳媒上總部做電視專訪，你區區一隻騰訊（700），有咩理由咁大支嘢，事前冇發稿話唔接受傳媒訪問，記者拉Crew上到去，明明腳架已放進公司Reception，人卻要在外面等。<br>件公關「阿嬋」好惡，向住記者不停咁叫，又郁人家腳架，又話要call「食蕉」，又話要趕人。後來可能自知理虧，求其喺office裏面整件o靚妹出嚟打完場，擺明唔認錯兼卸膊。<br>真係唔知呢位「阿嬋」究竟識唔識點做公關，簡直完全破壞晒公司形象，堪稱財經公關界之反面教材。正所謂己所不欲勿施於人，到底公司主席究竟知唔知道自己請咗件破壞王番嚟？曾幾何時本嚟都幾冧呢隻藍籌，家你都咪使旨意！你唔尊重人，都唔好指望人家會尊重番你，一於罷買騰訊！</p><p>講開企業財經公關，最成功嘅都算係前線見錢開眼嘅經紀，佢哋對市場需求特別敏感，明知人人炒股最想免佣，有股票行就即刻搵人大晒腹肌吸引C9一族，出動到現金回贈呢招，真係雞髀打人牙骱軟，但實情係邊有咁大隻蛤乸隨街跳。<br>原來優惠係分12個月回饋客戶，明益客戶之餘，順便催谷客戶勁出入，因為要取得回贈，必須每個月炒夠quota，才有資格盡享分12期袋番入你個袋嘅現金回贈，程式如下：<br>假設1200元佣金分12期回賺，每月理應可取回100元，但散戶必須於期內每個月起碼炒夠同等數量，先至可以扣數。即係話，雞仔注50蚊佣，出入起碼要一次。當然回佣金額越大，老散就要炒多幾鋪，先至歸到本。<br>胡孟青</p></body></html>