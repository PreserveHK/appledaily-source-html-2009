<html><header><meta charset="utf-8"><title>中環在線：國泰工會主席單挑湯彥麟 - 李華華</title></header><body><h1>中環在線：國泰工會主席單挑湯彥麟 - 李華華</h1><p>國泰航空（293）一向有幾位長線小股東擁躉，次次股東會都舉手，問管理層有關生意嘅問題。噚日仲多咗一名熱心股東，佢就係為同事爭取福利嘅空中服務員工會主席關笑華。</p><p>質詢無薪假慳幾多</p><p>關笑華以往都曾經出席股東會，但甚少發問，噚日佢問行政總裁湯彥麟，最近提出特別無薪假計劃，究竟可以幫公司慳到幾多錢，同埋唔參與嘅同事會唔會受罰。其實呢兩條問題，記者一早就問過，湯彥麟噚日畀嘅答案都係一樣：慳幾多唔會講，唔參與嘅同事唔會受罰。關笑華似乎好滿意個答案，無再追問。<br>老實講，華華好想關小姐再問啲尖銳問題，等大家可以現場觀摩一下，國泰管理層面對工會代表如何見招拆招。</p></body></html>