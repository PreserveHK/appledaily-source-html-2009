<html><header><meta charset="utf-8"><title>內置電硬推6粒鐘　Shell薄!</title></header><body><h1>內置電硬推6粒鐘　Shell薄!</h1><p>Netbook大旺場，競爭自然大！有鬥價錢，亦有鬥功能，不過不能不說，鬥靚可能最實際！華碩EeePC系列又有新機推出，今次據講設計師由大自然取得靈感，將貝殼曲線融入Netbook之上，機身最薄處只有18mm，而且更向蘋果MacBook偷師，玩內置電池，千祈咪睇小佢，可以玩到6粒鐘㗎！<br><br>記者：許福合<br>攝影：陳盛臣</p><p>最薄18mm</p><p>講真，1008HA一啲都唔似貝殼，之所以叫佢做貝殼機，全因為靈感！不過外形的確好得體，反光近鏡面機身，有黑、白、藍及粉紅選擇，相當吸引，但同時又會為用家帶來手指模印滿機面嘅煩惱。<br>雖然如此，機身仍然係賣點之一，事關見過咁多部10"Netbook，1008HA可以話係當中最薄一部，機身最薄處只有18mm、重1.1kg，其他Netbook拍埋去，真係立即要去做纖體療程！1008HA仲學咗蘋果一招，玩內置電唔准拆，即係話無得自備電池替換，不過亦因為咁，機身先可以做到咁薄，而電池使用與一般Netbook不同嘅LithiumPolymerBattery，雖是3-Cell，但已玩到6粒鐘！</p><p>最底設轉換器</p><p>除咗內置電池，1008HA仲抄埋蘋果另一招，只有兩個USB插頭，比普遍Netbook都有三個嘅少；同時機側亦只見到一個mini-VGA，對好多用家用落可能唔方便，好彩再睇真啲，原來機底竟然收藏有一個mini-VGA轉VGA轉駁器，可見設計師都考慮到實用性問題。<br>整體上鍵盤叫合格，雖然略嫌細咗些少，但手感不俗、彈性亦佳，長時間處理文件都應幾輕鬆。TouchPad反應靈敏，仲玩凹凸紋，用起上嚟觸感好，習慣後就不用再帶多隻滑鼠出街。</p><p>UX50V輕薄蝴蝶機</p><p>唔知係咪華碩設計師特別喜愛自然界，繼貝殼之後，這部UX50V設計靈感亦來自蝴蝶，不過同樣地只可意會，不可言傳，要自己發揮想像力；據講主要體現在機身纖薄流線外形，雖然個芒屬15.5"巨無霸級，但與同級機種相比，的確特別薄身，配合會發光鍵盤及TouchPad，即使摸黑都唔怕打錯字！</p><p>Profile</p><p>處理器：IntelAtomN280<br>記憶體：1GBDDRII<br>硬碟：160GB<br>屏幕：10.1"LED<br>網絡：Wi-Fi/藍芽<br>體積：262×178×18-25.7mm<br>重量：1.1kg<br>操作系統：WindowsXPHome/GNULinux<br>查詢：ASUS（35824738）</p></body></html>