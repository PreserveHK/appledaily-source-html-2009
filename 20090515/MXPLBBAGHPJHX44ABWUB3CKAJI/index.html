<html><header><meta charset="utf-8"><title>敏妮Talk：心理遊戲 - 溫敏妮</title></header><body><h1>敏妮Talk：心理遊戲 - 溫敏妮</h1><p>前嗰排放假喺屋企，睇咗個電視訪問節目，嘉賓係天文台前台長林超英。佢話，同天文台一班同事員工一直覺得，大家作為科學專才，只需顧住科學數據，客觀計算同預測天氣就已經稱職，但現實並唔係。<br>話說每當風雲色變，就會有好多市民打電話入去，有啲人問可唔可以早啲掛八號風球，咁就唔使返工，有啲人就叫佢咪咁快掛八號風球住，因為可能造成經濟損失。究竟天文台長同天文台專家，會stickto科學計算出嚟嘅數據，定係聽取香港市民嘅心聲？</p><p>睇形勢勿做數據奴隸</p><p>上個禮拜睇《金手指》，孫柏文講到美林經濟師DavidRosenberg喺離開美林時，留低13條做預測應該要謹記嘅嘢，當中有一條係「千祈唔好做數據奴隸，冇嘢勝過有智慧咁睇番個大環境同趨勢。」<br>的確做預測，夠客觀最重要，但只係睇數據，唔理現實環境又唔得。<br>數據係死嘅，人係生，搵人去處理啲數據，就係要靈活應變，否則可以用電腦set晒啲程式，符合條件就自動掛風球。問題係人心難掌握，難怪林超英亦話，天上風雲固然難測，但地上人事更難測。</p><p>機關算盡惟人心難測</p><p>套用喺投資市場同職場，道理一樣，唔少投資專家分析時都會參考好多數據，但偏偏股市係一場心理遊戲，就好似美銀配售建行（939）咁，據聞中方搵咗啲唔會出貨嘅基金接美銀手貨，保障建行唔會俾接貨嘅人狂掟，機關算盡，結果噚日睇報道，一樣有接貨嘅人轉手沽貨賺成千銀。<br>辦公室政治更加係人性戰場，本來條數好易計，每個人將心力用喺工作上，業務做得好，大家都有利，偏偏每個人心中都有自己個算盤，心力用咗喺另一地方。<br><br>溫敏妮<br> http://wanmanli.com/blogs/ </p></body></html>