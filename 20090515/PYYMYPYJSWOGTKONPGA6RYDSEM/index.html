<html><header><meta charset="utf-8"><title>中環在線　龔方雄：港行新路唔同滬爭 - 李華華</title></header><body><h1>中環在線　龔方雄：港行新路唔同滬爭 - 李華華</h1><p>香港同上海作為國際金融中心之爭，沒完沒了；啱啱連續第4年獲得金融界奧斯卡金像獎──《機構投資者》雜誌選為中國區最佳分析團隊嘅摩根大通，首席經濟學家龔方雄為香港點出一條新路向，就係吸引全球大企業來港上市，為中國投資者提供一站式全球投資選擇。</p><p>搵國際公司畀中國人投資</p><p>龔方雄噚日雖然感冒，仍透過視像會議，喺屋企同記者分享中國經濟發展見解。佢話香港要具備國際視野，吸引國際投資者投資中國市場，唔好淨係識同上海爭中國企業嚟香港上市，應爭取上海現時做唔到嘅，例如搵俄羅斯嘅油股，巴西、澳洲嘅資源股，同埋各地主要交易所嘅股指基金（ETF）嚟香港掛牌，方便中國投資者購買全球金融產品，最終都係嗰句，上海要取代香港，佢話路途仍遠。</p></body></html>