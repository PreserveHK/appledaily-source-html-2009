<html><header><meta charset="utf-8"><title>8964常在我身</title></header><body><h1>8964常在我身</h1><p>【六四　二十周年專版】當權者叫大家放下包袱，偏偏許多香港人就是萬般放得下，惟有8964隨身。<br>記者：張嘉雯</p><p>要一網打盡搞事死硬派，監聽有8964這組數字的電話號碼，命中率應該相當高。林國璋主持的基督教善樂堂，可能是繼民主派外，擁有最多8964號碼的組織，教會的電話、傳真、他本人及部份教友的手機，都有這組「死硬密碼」。他曾因六四真相跟其他牧師「開拖」，覺得20年來香港已經乖夠，是時候剔除心中顧慮，為平反而努力。<br>在會堂內隨手拿起一本刊物、單張，甚至年曆卡，上面都印有教會的電話、傳真，8964這組字，特別用上鮮紅色。知情的人，一望就明白。<br>89年5月底，神學畢業不久的林國璋跟學聯的朋友到北京支持學運，住在帳幕中，看着民主女神像建成，廣場上有人跳舞、唱歌，有人討論國情，氣氛像嘉年華，「好神奇，嗰時冇手提，淨係靠啲人踩單車通傳，一有集會就有幾十萬人去。」</p><p>死硬派牧師：<br>出於信仰要求</p><p>林國璋曾在廣播站內代表香港巿民發表三分鐘講話，「當時好多人去講，有個婆婆行咗三日三夜路，就係為咗講一番說話，有個中年女人帶住成大叠講稿去發言。」<br>那年他在廣場上跟學生吃飯合照，完全沒想過運動會以血腥屠殺結束。跟他合照的朋友，後來被捕，他也被迫放棄到北京進修音樂。<br>兩年後，他到上海的教會交流，因為六四跟當地牧師「開拖」。林說，當年同行者提起八九民運，一位身兼人大代表的老牧師打斷發言，「佢話要講畀我聽當時發生咗乜事，講咗半個鐘，我cut番佢：『好多謝你，你講嘅嘢我哋都好清楚㗎喇，同總理講嘅一樣』。」<br>之後，他繼續「死硬」，11年前成立善樂堂，固網電話、傳真及手提，都用上8964。至於這些號碼怎樣得來，他不願透露，「其他教會唔想太張揚，可能擔心影響事工發展，有啲人會覺得呢間教會唔係教會，好政治，之不過我係一個牧師，咁樣做，係出於信仰要求。」
</p><p>猶如傳福音<br>「我哋有責任傳揚」</p><p>「如果連20年前嘅事我哋都講唔到，我哋點同人講耶穌？點講2,000年前嘅事？早期門徒都係唔畀講耶穌生平，佢哋付上生命代價都要傳揚，如果唔係福音點可以傳咗2,000年？我哋係有責任。」<br>翻開當年報章廣告，滿眼是「屠殺」、「血腥」、「暴力」、「暴政」，今時今日卻變了「風波」、「事件」，「一件大是大非嘅事，淡化得好緊要。當年嘅廣告寫得好清楚，但就係有啲人為咗自己嘅利益，令呢件事至今仍然未得到解決。」<br>在他心中，六四從未完結，「流亡嘅人仲係返唔到屋企，正常人要回家咪回家囉，你掃墓我掃墓，仲乜佢哋唔掃得？咁樣死咗個仔，搞個追思會好正常啫，咁正常都要禁止？」他指受難者家屬至今仍然承受很大壓力，「唔好講還佢哋公道，淨係想佢哋得到正常人一樣嘅對待都唔得？」<br>他記得，民運後有牧師接受電台訪問，推測共產黨三年內必垮台，「家20年啦，我都由後生變咗中坑，20年後仍然係咁，我就變老坑。大家都咁乖，20年來都唔講，得到乜利益先？返大陸旅行？唔返大陸咪去泰國囉，我哋已經乖咗20年㗎喇！」</p><p>陳一諤警醒<br>號碼紀念不足夠</p><p>對六四平反，他越來越不樂觀，「我唔信一代人過咗去，諗住人哋七、八十歲就平反到，家啲人，十幾歲已經係袁木，我哋要平反就要努力，香港相對自由，大家要剔除內心嘅恐懼同顧慮，如果我哋唔出聲，佢哋嘅白色恐怖就成功咗。」<br>年初，他獲邀到浸會大學分享，播放了小量六四片段，同學們一句「原來槍聲係咁㗎」，令他感到很驚嚇，「佢哋唔知《河殤》係乜，唔知方勵之係邊個，不過都唔可以怪佢哋，佢（方勵之）都匿埋咗20年，書都冇再版，《天安門》都買唔到，《河殤》都要去博物館先搵到。」<br>其後出現的陳一諤，更令他驚覺只用號碼來做紀念，可能不夠，「家唔係袁木、唔係馬力、唔係曾鈺成，或者一個老奸巨猾同你講呢啲嘢，係一個後生仔同你講，你話驚唔驚？」<br>於是，他以民運事件為脈絡，製作了苦路14處小冊子，簡述六四屠城經過，在會堂內與信眾同行苦路，「等啲年輕人可以了解件事嘅來龍去脈，如果唔係就好似五四運動咁，越來越模糊。」他會繼續推廣新版苦路，只要有十人以上有意了解事件，他都可以提供「外賣」，傳揚六四真相。</p><p>由小時候滿心歡喜以為罷課可以不上學、被迫陪哥哥姐姐「絕零食」、偷偷摸摸參與燭光集會，到大學時代主動辦座談會、選擇以8964為手機號碼、身穿天安門母親運動戰衣穿梭校園、在facebook上發起「我和我的8964」note，鄺凱茵由無知惶恐的驚青怪，到挺身承擔成為社運骨幹，讓自己的生命與一個又一個8964相遇。</p><p>北京學生絕食<br>小妹妹「絕零食」</p><p>八九民運發生，對小女孩最大的打擊莫過於「絕零食」。當年是小學生的鄺凱茵，以為罷課不用上學，結果還是要回校聽老師談民運，腦囟未生埋的細路，只覺沉悶。5月中北京學生宣佈絕食，鄺小妹妹覺得是噩耗，「記得人人都好唔開心，校長話哥哥姐姐去絕食，但我哋太細個唔可以絕食，所以就絕零食，絕咗成個禮拜。」<br>中學時代，她遇上啟蒙老師林美儀，從此周旋在驚青與勇敢之間，「嗰時學校中史科老師講（八九民運），我因為好鍾意個老師，所以聽吓佢講，佢一邊講一邊喊。」有次她途經支聯會在銅鑼灣的聖誕卡簽名攤位，心想支持又不敢，結果儍婆一樣圍着銅鑼灣區轉了一圈，思前想後終於決定「豁出去」揮筆簽名，簽完還落荒而逃。<br>中六夏季，她決定秘密參與人生首次六四燭光集會，事前跟家人說補習，黑衣塞在袋中，到維園才敢穿上，「家諗番都覺得自己好戇居，嗰時我驚回歸之後冇得去，好大urge，冇試過參加咁多人一齊嘅活動，氣氛好好，大家明明唔識，好似有connection咁，有同一樣嘅信念，令我有好大感受，之後我年年都有去，見到大家風雨不改，同樣堅持，好感動。」<br>六四10周年，在嶺大念繙譯三年班的她，見學生會沒有紀念活動，糾結「豬朋狗友」在老師幫助下辦座談會，最終只是小貓三、四隻參與，但當年動員同學、向支聯會借展板、用打印機做海報至彩色墨「油盡燈枯」，她正式「出櫃」，承認與六四「情根深種」。</p><p>8964來電<br>遇同道「好開心」</p><p>之後她有了手提，有了8964這串號碼，遇上越來越多同道中人。正在港大兼讀社工學士學位課程的她一次收到同學電話，才發現是「同類」，「覺得好開心，雖然大家平時唔講，但其實好多普通人都用緊不同方式去關心同支持六四。」<br>對港大學生會早前的所謂平反六四公投，她幾乎吐血，「唔通阿媽係咪女人，林過雲應唔應該坐監都要投票決定咩？」她最後還是死死氣付款250元入會，主力支持平反，順腳踢走陳一諤。<br>她早前代表天安門母親運動出席港大論壇，聽到新一代的言論，即場哭了出來，「覺得好唔開心，我以前嘅工作接觸好多內地人，可以理解佢哋唔知個情況，但係否定事實、由攣拗番直就唔可以，好傷心佢哋話啲人搞事應該死，佢哋係點睇人嘅價值？我哋可以喺乜基礎上去傾呢？真係覺得好難受。」<br>在facebook上發起「我和我的8964」note，正是希望以不同方法接觸內地學生，「香港有資訊自由，內地嚟嘅同學把口係咁講啫，佢哋對耳唔係聾，喺度有個機會接觸外地資訊，靜落嚟佢哋會慢慢改變，始終都有個希望。」</p></body></html>