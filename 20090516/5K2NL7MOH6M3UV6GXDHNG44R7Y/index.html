<html><header><meta charset="utf-8"><title>隔牆有耳：無綫新聞選擇性事事關心 - 李八方</title></header><body><h1>隔牆有耳：無綫新聞選擇性事事關心 - 李八方</h1><p>六四20周年前夕，中共已故總書記趙紫陽政治遺言突然曝光，成為國際新聞。香港人心懷六四，當然十分關注呢件大事，不過聲稱「事事關心」嘅無綫新聞，前日（5月14日）六點半新聞竟然冇呢單新聞。不過，唔講並不等於不存在，好多心水清觀眾對TVB隻字不提趙紫陽遺言心中有數，網民反應激烈，狂插TVB。<br>由於連被譽為「中央十台」嘅亞視新聞都有報道趙紫陽遺言，TVB咁識做，網民建議TVB應該正名「CCTVB」，亦有網民在無綫討論區留言：「TVB新聞部已經被河蟹（和諧）了！」八方收到料，唔報呢單新聞係由新聞部話事人袁志偉「花哥」親自下令，後來11點晚間新聞先有一小段報道，估計係因為連「中央十台」都有將趙紫陽遺言錄音出街，無綫新聞隻字不提相當不該，惟有點綴式講幾句。<br>花哥六四後獨家訪問李鵬，同李鵬親切握手鏡頭至今仍然為人津津樂道，和諧唔係今時今日嘅事，20年前已經被河蟹咗啦。</p></body></html>