<html><header><meta charset="utf-8"><title>有人睇淡 - 左丁山</title></header><body><h1>有人睇淡 - 左丁山</h1><p>天真許又叫做波浪許，每次叫親去「賀菊」食日本菜，梗係有消息相告。呢日佢又打電話嚟，叫左丁山到「賀菊」入佢間「房」，有好嘢講喎。一坐低，波浪許就話：「有貨出貨嘞，股市快要調整。」唔係啩，此日股市升升跌跌，在一萬七千點關口爭持，有人睇萬八萬九點，高盛又將滙豐目標價由四十一元調升至八十四元，表面睇落大市好穩陣啫。<br>波浪許講到明：「No喇，靜靜雞話畀你聽，你寫出嚟我都唔怕畀人鬧，啲甚麼大行一陣睇滙豐跌落二十五蚊，一陣又話八十四蚊，間間大行都隨時轉軚嘅，有乜公信力呀。嗱，日本在二○○一年三月十九日宣佈量化寬鬆（quantitativeeasing），日經指數由一萬二千零點起步，喺一個月內反彈19%，之後直跌48%，直至二○○三年四月跌到低點7608先至展開反彈，但升完又跌，到今日都係九千二、九千三點咋。港股升到家，頭肩頂走勢十分明顯，跌嘞、跌嘞。」<br>左丁山唔識睇波浪分析，只知道波浪許多年來憑此搵食，有佢嘅根據。講到基本分析，自己就識少少嘅，我哋呢啲自由市場派，死不信政府干預會掂，人總要靠自己，不可輸打贏要賴天賴地賴政府唔識監管。以市場觀點睇，全世界向左轉，政府有形之手伸得長，無孔不入，美國政府完全忽視小股東利益，擺明車馬踐踏小股東與有抵押債券持有人（睇《華爾街日報》四月十二日之佳士拿沒頂記，不寒而慄，美國監管機構對政府強搶股東資產，為咗救工會利益，完全扮盲公），此外，美國英國等大國紛紛向公司、高薪人士打主意，狂加稅，狂發債券集資嚟刺激經濟，遲早必然引起通脹，引起另一次衰退，到時就係滯脹，全世界經濟皆受拖累，股市又有一劫。不過咁，左丁山功力有限，搞唔清跌──升──跌──升──大跌嘅循環時間表，故此不敢輕舉妄動，一於持盈保泰。</p><p>波浪許就話家就要行動，沽貨放假，一於照一句老話sellinMay辦事。食食吓，證券許食完華商會一餐，趕來「賀菊」傾吓偈，佢素來作風謹慎，聽見波浪許咁講，問一句：「究竟你睇幾多點？」波浪許話：「一年內見九千二百點。」證券許話：「我點都唔信，同你賭餐飯都得。」哦，有飯食咯，無論兩位老許邊個贏，左丁山聽者有份，一年內是但有一位老許請食一餐勁嘅。</p></body></html>