<html><header><meta charset="utf-8"><title>轆Book：MaybachZeppelin極品香車</title></header><body><h1>轆Book：MaybachZeppelin極品香車</h1><p>上網搜尋Maybach嘅舊資料，發現多不勝數嘅報道係提及邊位大富豪坐住Maybach絕塵而去。近有劉鑾雄、李國寶，遠嘅則數車路士富豪班主阿巴莫域治。名氣加矜貴，自然得富豪垂青。今次呢架MaybachZeppelin，闊別超過半個世紀再次登場，全球限量100部、世界首款車內香水系統等，集所有頂級精品於一身，顯示其罕中之罕嘅身份。<br><br>記者：許維雅　<br>攝影：楊錦文<br>
</p><p>玻璃球10秒飄香</p><p>集「最好」於一身打造嘅Zeppelin，原來早於1932年已第一次出現，當年被譽為汽車工程技術終極作。Maybach呢個超級豪華品牌一向恃着貴精不貴多、內外兼備嘅形象保持着過千萬嘅身價，今次再次推出Zeppelin當然唔可以失禮呢個更加尊貴嘅名字。全球限量100部，以先訂先得形式推出，除車身前後都有Zeppelin呢個限量標記外，引擎位置更首次鑲有刻上「ONEOF100」銘牌凸顯身份。當然，淨係得個牌又點足以標示呢部限量版嘅不凡。全球首創嘅車內香水噴霧裝置，係呢架Zeppelin另一重要賣點，喺後座中控槽上加上一個半圓形嘅閃亮玻璃球，香氣就會喺10至12秒內從玻璃球頂部四個縫隙霧化噴出，系統更體貼地喺操作10分鐘後自動關閉。車主更可以選擇由世界知名香薰專家Givaudan為Zeppelin調製嘅獨有香味，有綠茶及檀木香味兩款。</p><p>百萬細緻升格</p><p>利用上一代嘅57S同62S做藍本，操控同馬力有一定信心保證，AMG嘅V12引擎，以62Zeppelin嘅巨型車身嚟計，0-100km/hr加速僅需5.1秒，爆炸力驚人。單看引擎數據、車身外形，你以為62Zeppelin同62S分別不大？咁就錯喇。因為Zeppelin身上嘅心思同功夫，全部喺細微位。如可以減低風噪嘅流線型後視鏡、有漸變拋光效果嘅20吋輪胎、強化車身立體感粗腰線間花、內櫳物料提升及顏色配襯設計等，呢一點點嘅改變，足以令Zeppelin嘅矜貴度增強10倍，正合一眾富豪要求，難怪記者會當日，代理充滿信心地表示：「金融海嘯對我哋影響不大，香港已經有一個客咗落訂。」</p><p>Maybach62Zeppelin規格</p><p>引擎：5,980ccV12雙渦輪增壓引擎<br>馬力：471kw/4,800-5,100rpm<br>扭力：1,000Nm/2,000-4,000rpm<br>傳動：5前速自動波<br>售價：$9,800,000起（較短身的57Zeppelin售價為$8,500,000起）<br>查詢：MaybachCentre（25948133）</p></body></html>