<html><header><meta charset="utf-8"><title>「好難想像有一個人，話可以代表全部港人」特首六四言論風波　范太暗批曾蔭權扮代表</title></header><body><h1>「好難想像有一個人，話可以代表全部港人」<br>特首六四言論風波　范太暗批曾蔭權扮代表</h1><p>【本報訊】特首曾蔭權以「代表全香港人」姿態，以「國家發展有驕人成就」回應六四事件，繼續遭受輿論狂轟。全國人大常委范徐麗泰昨日指出，六四事件是一次悲劇，希望大家都得到教訓，但未評論平反問題；她又指好難想像有人可以代表全香港人的想法，暗批曾蔭權「扮代表」。　記者：蔡元貴、林俊謙</p><p>全國人大常委范徐麗泰昨日出席公開場合時，被記者問到對曾蔭權日前的六四言論有何看法，她說：「曾蔭權喺立法會講嘅嘢，佢要自己負責，佢亦已經解釋咗。」又補充稱：「香港存在各種各樣嘅人，我好難想像有一個人，話可以代表全部香港人嘅諗法。所以我從來唔會話我係代表晒香港人，我認為呢個係冇乜可能嘅。」<br>問及她個人對六四事件的意見，她說：「事件係一次悲劇，希望大家都得到教訓。」至於六四何時平反，她未有正面回應：「幾時係一個合適時間再重提六四，呢個係國家需要作出嘅考慮，我有信心，國家會做一個應該要做嘅立場。」她認為，中央政府目前已對六四事件有一個想法，「但對啲無法忘記六四嘅人，未必能夠接受到。」</p><p>華叔：不只悲劇還有責任</p><p>范太又表示，相信市民對六四事件有不同看法，「例如有啲人會去六四燭光集會，有啲人會覺得已成過去、要向前望，亦有啲人會冇印象，因為生活壓力更加緊要、搵食辛苦；最重要係，香港係言論自由嘅地方，大家可以表達自己意見。」<br>支聯會主席司徒華說，范太形容六四是悲劇，只道出一部份問題：「梗係悲劇喇，唔通係喜劇咩？但係佢冇提到追究責任嘅問題。」他又批評范太混淆了國家與政府概念：「應該係政府需要考慮（平反六四），唔係國家！」<br>華叔認為，范太發表的只是個人見解，不代表中央政府的立場，「我相信唔會係中央授意佢講呢啲嘢，領導層今年亦都唔會重提六四，呢個唔係一、兩個人可以決定嘅事，范太亦當然冇權力改變中央原來嘅態度。」<br>八九民運期間以《文匯報》記者身份駐京採訪的程翔表示，不欲回應范太言論。但他補充，暫時看不到北京現階段會平反六四：「呢件事唔會發生喺呢一代嘅領導層身上，因為佢哋都係六四事件嘅直接或間接得益者，直接得益嘅係江澤民同李鵬，間接嘅係胡溫。」
</p><p>葉劉：你憑乜代表香港？</p><p>行政會議成員張炳良說，六四是民族創傷，是香港人的集體回憶，港人難以忘記，認為中央政府應勇於正視歷史和反思，越快平反越好。他表示明白曾蔭權難以講出自己看法，相信曾蔭權不是要代表所有人，認為特首個人亦難以總結社會上不同意見。<br>立法會議員葉劉淑儀昨日出席港台節目時，批評曾蔭權日前「代表港人」的說法，「係一開口已經有問題」，認為特首的代表性一直存在爭議，「特別係我哋呢啲選過（立法會）嘅，會覺得你憑乜代表香港？」但她認為港人要求中央平反六四的訴求，指港人不應「撩起」六四事件，認為一國兩制下應「河水不犯井水」，「香港係咪要走去撩佢（中央）、畀咁多壓力佢（中央）？人哋會點睇？」</p><p>你想知　想講　想問?</p><p>你對范徐麗泰就特首曾蔭權扮代表評六四的回應有何看法？<br><br>請即上《蘋果》網頁 http://appledaily.atnext.com留言喇！ <br>或電郵至：mailto:focusgroup@appledaily.com<br>傳真：37112411　手機短訊：63836568</p></body></html>