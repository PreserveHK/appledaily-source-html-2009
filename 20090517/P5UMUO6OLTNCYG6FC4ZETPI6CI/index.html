<html><header><meta charset="utf-8"><title>冷膽穿雲箭：機員上力可銀河 - 藍鑽石</title></header><body><h1>冷膽穿雲箭：機員上力可銀河 - 藍鑽石</h1><p>本報今日除咗由特約靚女做咗個西雅圖海灣者嘅話題外，都無乜人提美職聯，藍鑽石就喺呢個扒冷欄推介呢個冷門賽事。哥倫布機員久沉後上仗終打開勝門，乘勝追擊作客洛杉磯銀河照贏，波膽吼客軍贏2:1。<br>作為上季總冠軍，哥倫布機員開季戰績差主要係太多傷兵，但近日十字兵已陸續復出，據報今場連門將希斯馬都可以復出，加埋阿根廷前鋒舒洛圖終於踢番應有水準，碧咸未歸隊嘅銀河莫講話難有優勢，讓波唔慌讓得起，踢落輸埋都唔奇，波膽吼客軍贏2:1嘅11倍半冷膽。</p><p>熱拿亞「大」戰基爾禾</p><p>意甲波，上個禮拜貼熱拿亞衰咗，同呢隊波冇乜緣份，所以喺意甲大勢都唔推介，僅在此扒冷場景博波膽。熱拿亞為爭前4一定狂攻基爾禾，不過對手亦有護級戰意，你有迪亞高米列圖咩，我都有擅射嘅柏利斯亞；最重要係熱拿亞有多名中後場球員缺陣，連中場馬高羅斯都可能被迫守後。呢場波戰況應該幾可觀，「大」戰難免，波膽首選2:2。<br>所謂來而不往非禮也，畢傑仔咁捧意甲場，我都推介一場西甲波膽，吼愛斯賓奴3:2贏畢爾包；「愛奴」未護級成功，今仗對住已上安全島嘅畢爾包必勝。客軍剛在西盃飲恨，今場惡唔出樣，但隊波作客又好少冇波入，應該會搞搞震，就吼06年呢個賽序開過嘅3:2波膽再現。<br>文：藍鑽石</p></body></html>