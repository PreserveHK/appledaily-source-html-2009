<html><header><meta charset="utf-8"><title>星街：鄧萃雯愛柴九傷心傷身</title></header><body><h1>星街：鄧萃雯愛柴九傷心傷身</h1><p>鄧萃雯和黎耀祥近日在無綫劇《巾幗梟雄》大鬥演技，帶出好戲連場，雖然雯女與祥仔實力該是半斤八両，但首次跟祥仔過招，雯女嗌破喉嚨仍被祥仔嘹亮的聲線壓倒，她自爆曾因「頂唔住」要向祥仔求饒說：「你唔好咁勁得唔得呀！」雯女激讚祥仔壓到場、有感染力及懾人氣勢之餘，更自爆愛上祥仔飾演的柴九：「如果現實生活中有咁嘅人出現，真係好無憾。」　撰文：戴彩煥</p><p>鄧萃雯與黎耀祥首次在《巾幗梟雄》大鬥戲法，有網民甚至發起：「黎耀祥vs鄧萃雯……邊個演得好！」的大比拼，雖然二人網上支持者各佔一半，鬥得難分難解，但所謂兩雄相遇必有一傷，在拍攝《巾幗梟雄》期間最傷的，原來是雯女。</p><p>拍劇缺氧氣袋保命</p><p>日前雯女接受本報記者專訪，在談到拍攝《巾幗梟雄》的苦處時，她說：「我個角色同好多人對立，好多時嗌破喉嚨，血氣唔夠，尤其是對住黎耀祥，佢把聲好嘹亮，同佢對峙時，佢一開聲就大聲過我，我要深呼吸一口氣至夠佢嚟，真係幾吃力。我成日同祥仔講笑咁講：『你唔好咁勁得唔得呀！』後尾有場同黃智賢對峙嘅，我真係拍到缺氧，嗰場戲要好有氣勢、唔可以輸，如果我講錯一句，成個蔣家嘅人就要死。我之前已經拍咗成日，又唔夠瞓，感覺已經想死，到拍呢場戲時，我吸好大啖氣，跟住個人wingwing哋，唔係好focus到，小紅姐（惠英紅）見到即刻吹個紙袋畀我慢慢吸氣，咁先至冇乜事。」</p><p>主僕之情微妙變化</p><p>雯女84年加入無綫藝員訓練班，比祥仔還早一年出道，但過去20多年二人卻未有一次正正式式的合作機會，直至今次《巾幗梟雄》才有機會碰頭，叫雯女興奮莫名，過足戲癮。雯女：「祥仔好壓場，好有感染力同懾人氣勢。好似蔣家嘅人迫我交番條鎖匙出嚟嗰場戲，足足有10幾頁紙對白，祥仔企出嚟話條鎖匙係大枷鎖，真係好精采，在場所有人都俾佢感染咗，自己都不期然俾佢感動到真情流露。其實，祥仔柴九呢個角色就好似《金枝慾孽》嘅如妃咁估佢唔到，每一個過程都好有變化，有時會覺得佢好可愛，有時又會覺得佢好衰格，祥仔真係做得好好，我相信佢今次可以爆出嚟。」<br>四奶奶與祥仔飾演的柴九本是主僕之情，直至後來四奶奶與柴九被迫當上太平天國要職，二人之間的感情終起了微妙變化。對於四奶奶與柴九之間的感情瓜葛，雯女形容是自己從演以來最複雜的一次。雯女：「佢哋嘅關係千絲萬縷，唔係鍾意咁簡單，好唔一樣，如果用愛情嚟形容佢哋呢段感情實在太膚淺，因為佢哋之間已經超越咗愛情。」</p><p>奶奶有難柴九救命</p><p>不單止觀眾喜歡柴九，就連雯女也被柴九深深吸引，雯女說：「每當四奶奶遇到困難，佢都會突然殺出嚟幫我解決件事，突然有個人出嚟保護我，真係好man㗎。老實講，我一生都未遇過咁嘅知音人，可以成為自己心目中嘅英雄，無時無刻出現支持自己，可以至死不渝嘅愛情……我都好希望自己人生中，能夠遇到一個好似柴九咁樣嘅男人，如果現實生活中有咁嘅人出現，真係好無憾。」</p><p>渾身是戲擦獎而過</p><p>鄧萃雯入行24年，由稚嫩的《薛仁貴征東》到渾身是戲的《巾幗梟雄》，最佳女主角當之無愧，但視后獎項偏偏與她無緣，04年如妃娘娘飲恨敗於黎姿手上，更令全城嘩然！</p><p>蒙嘉嘉《師奶兵團》</p><p>07年<br>當年視后：李司棋《溏心風暴》</p><p>Hilda姐《女人唔易做》</p><p>06年<br>當年視后：佘詩曼《鳳凰四重奏》<br>雯女：「呢個角色好似唔使花太多氣力去演，好容易投入，因為我只係做番自己，所以拍攝時都手到拿來。Hilda姐外表堅強、倔強、唔會蝕底，我拍呢個角色時，往往睇到平時自己唔為意嘅一面。」</p><p>如妃《金枝慾孽》</p><p>04年<br>當年視后：黎姿《金枝慾孽》<br>雯女：「以前從未演過奸角，根本唔知道自己可以演到一個咁深沉、壓得場嘅角色，單係一個眼神已可以殺死人。加上角色立體，變化亦好大，畀觀眾睇到如妃其實都有善良一面。」</p><p>分飾多角《LovingYou》</p><p>02年<br>當年視后：鄭裕玲《男親女愛》<br>雯女：「我喺劇中要扮唔同角色，感覺好好玩，今日做賢妻良母，聽日就做淫婦，自己演出時都豁咗出去，對我嚟講係一個相當好嘅訓練機會。」</p><p>雯女讚如妃奸到爆</p><p>04年《金枝慾孽》中如妃一角將鄧萃雯的事業推上高峯，未知雯女可寄望四奶奶能像如妃一樣，再創事業高峯時，她笑說：「當然希望！《巾幗梟雄》劇本好，個個都係好戲之人，絕對有條件成為一部叫好叫座嘅劇集，自己拍緊嗰陣都知道自己拍緊一部好嘢，但有時quality同收視係唔成正比。」四奶奶跟如妃同是雯女從演以來最喜歡的角色，不過，雯女坦言不論自己還是觀眾，都會對如妃感覺大許多。雯女：「如妃出嚟效果咁爆，係因為觀眾從未見過一個咁奸嘅鄧萃雯，但四奶奶呢個角色好鮮明，今次未必有咁多新發現。」</p><p>「我唔係咁有鬥心」</p><p>儘管四奶奶的角色變化不及如妃大，但四奶奶冰雪聰明及堅毅不屈的性格，依然深受觀眾及網民擁戴，希望雯女今次可憑四奶奶一雪前恥，奪得視后寶座，對於爭奪視后問題，雯女笑說：「我知你會覺得我又係畀個standard答案你，但我依然都係嗰幾句，我一直好享受拍攝過程、專注自己演出，獎項嘅嘢唔係好介懷。我好感激觀眾多年嚟一直咁支持我，但我唔係咁有鬥心，如果叫好叫座我已經好心滿意足，我唔係咁貪心，對我嚟講，獎項只係錦上添花啫。」<br><br>攝影：林德雄<br>髮型：Michael（TONIGUY）<br>服裝：ckCalvinKlein<br>場地：Cusina（MarcoPoloHongkongHotel）</p></body></html>