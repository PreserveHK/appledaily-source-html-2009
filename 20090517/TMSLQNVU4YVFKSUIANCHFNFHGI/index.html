<html><header><meta charset="utf-8"><title>隔牆有耳：票少少　扮代表 - 李八方</title></header><body><h1>隔牆有耳：票少少　扮代表 - 李八方</h1><p>貴為人大常委，身為人大代表嘅人，唔可以代表人民講平反六四真話；香港特區首長，自認唔可以代表香港人，更加要道歉認衰，呢個世界，都算奇怪。煲呔喺立法會亂噏「代表香港人」，令泛民憤而離場，好多人都不滿呢番扮代表言論，向來敢言嘅導演杜琪峰前晚出席首屆《鮮浪潮短片展》揭幕禮，被問到特首是否代表佢時，頓時扯火，指煲呔只係小圈子選舉特首，大言不慚令人失笑。</p><p>只係小圈子選舉產物</p><p>杜Sir講得無錯喎，推選特首嘅選舉委員會得800個人有份投票，攞晒都係贏800票，何況煲呔07年競選連任時只有649票，得咁少票，係真正小圈子選舉產物，梗係冇資格代表香港人啦，「如果佢係我哋普選出嚟嘅，佢可以代表我哋，不過佢又唔係。」<br>《神探》劉青雲話查案用右腦，不要用左腦，煲呔有腦，可惜講說話卻唔經大腦，左右腦都唔用，杜Sir都恥笑佢衰咗要道歉好瘀，「國家會有人去處理呢啲問題，大家記得有六四咪得，特首知講錯嘢，佢都道歉啦，佢知錯嘅，好過唔睬你呀。」<br>大家唔使奇怪點解杜琪峰咁㷫，事關佢言論素來火爆，全國政協汪阿姐申請北九裁判署做八和會址落選，大鬧政府偏心，杜琪峰寸阿姐「阻住地球轉」；年前國際猛片《蝙蝠俠──黑夜之神》來港取景，政府全力支援，畀飛機中環低飛，又派大批警員封路，杜Sir當時有狂鬧政府歧視，「（外國片）政府就百分百支持，我哋拍片政府就做唔到啦，百分一都冇！我哋係中國人，唔值錢！」<br>杜Sir出席短片揭幕禮後，坐夜機出席康城影展，家陣人人聞豬流感色變，搭飛機直情係高風險動作，杜Sir卻大安旨意，口罩都冇戴，「家連眼睛都話入到細菌，有啲嘢冇得避，睇吓好唔好彩，如果要我隔離七日，咪惟有當放假靜吓囉。」<br>真正要搵地方避靜嘅應該係煲呔，家人人都話「曾蔭權不代表我」，成咁，佢唔匿埋都冇面見人，上次旺角有人淋鏹水落街，佢即刻到場視察，噚日卻唔見人，唔通正在用右腦緝兇？<br><br>mailto:pf_lee@appledaily.com</p></body></html>