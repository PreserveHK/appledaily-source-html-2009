<html><header><meta charset="utf-8"><title>投資的天空：資金充裕吼低入市 - 張士佳</title></header><body><h1>投資的天空：資金充裕吼低入市 - 張士佳</h1><p>上期筆者說大市頭也不回升至17000水平，短線可能超買，況且250日線代表過去一年投資者入市平均價，在熊市之中（姑且當係熊），形成了一個蟹貨阻力區，要一口氣突破，一點亦不容易，所以在250日線附近逐步套利，吼低再買，應為不錯選擇，結果周一大市即上試250日線，期指高見17556水平，幸好有套利動作，周三期指就急跌至16280，雖然上期所講的中移動（941）衍生工具輸了，但高位套利更為重要。<br>筆者經常在課堂上叫學員做選擇題，（A）如果大市有日突然跌1000點，而閣下手中個股跌5%；（B）大市跌300點，但閣下手中個股跌7%，究竟A定B較為嚇人？大部份投資者都覺得係前者較嚇人，因為大市急跌，人人自危，反而大市小跌，個股大跌，投資者感覺上依然會覺得較「穩陣」。但事實上卻剛好相反，大市唔跌個股跌，投資者更應該特別留意，因為大戶可以托住指數股嚟沽。<br>同一道理，如果大市跌，但個股卻如脫韁野馬自顧自上升，就唔應該將大市看得太淡。周三大跌之後，雖然大市未有即時回升，但市勢一喘定，不少中小型個股紛紛乘勢而起，上周五更有大批小型股急升，升幅動輒一兩成，而且升勢相當全面，反映市場上的游資十分充足，就算大市短期升得太多，要暫時唞一唞，資金依然到處搵嘢炒，所以即使大市下跌，且過了兩日仍未大幅回升，看似要再下試，但筆者戒心反而小了一點。</p><p>乘勢買中型概念股</p><p>上周三，士佳在友報寫系統出現造淡訊號，後市有70%機會下跌，但目標只是16100左右，水位不算多，可見連系統都唔敢睇得太淡。如果大市真的出現調整，大概跌穿16000水平，士佳便會買貨。<br>讀者一定會問，調整過之後買咩好？其實過去幾日大市拉牛上樹，但不少個股依然飛升，所以即使大市出現調整，亦未必可以買到平貨。不過，筆者相信到時中型股仍有望被大市扯後腿，可以乘勢買入，例如具有新能源概念的光大國際（257）及環保概念的比亞迪股份（1211）等，都係既可短炒，又可長期持有的選擇，所以當大市下跌，除了買入指數股之外，亦不妨考慮這些優於大市的概念股。<br>張士佳</p></body></html>