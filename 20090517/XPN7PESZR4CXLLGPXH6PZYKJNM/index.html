<html><header><meta charset="utf-8"><title>RDA善事盛事 - 左丁山</title></header><body><h1>RDA善事盛事 - 左丁山</h1><p>賓架Ｙ約往占美廚房食飯，在座有兩位小姐，皆中環高人，在金融界及公關界響噹噹，賓架Ｙ話明唔好講公事，否則影響胃口，大家一致話好。兩位小姐原來鍾意聽中環八卦逸事，陳年古仔，賓架Ｙ就係呢方面專家，左丁山間中補充一兩句，公關董事Ｙ聽到入神，竟然提議我哋兩位開條電話熱線講故事。<br>茶餘飯後講吓就得啫，點可以正式公諸於世。講馬就不妨大聲，公開地講。鄰座有賽馬專家、大馬主在，左丁山多口問句：「各位專家有冇救命貼士，呢排好唔掂也！」馬主Ｃ話：「嗱，八場十二號，熱啲都殺。」返到寫字樓，拎本馬經睇吓，第八場跑九龍木球會（KCC）百週年紀念盃，十二號就係「相見歡」，呢隻馬跑三次，得一冠一亞一季，顯然係熱門爭勝分子，馬主有鍾先生、蔡律師、胡醫生（余若薇丈夫）等等，全部係「聖保羅男女」校友，作風明朗人士，信得過噃，對手當然係一號「喜萬家」，八號「天生我財」，十一號「威威財星」，九號「安御」。<br>呢場盃賽由KCC主席BurjiShroff先生夫人頒獎；Shroff（施羅夫）係印度大家族，中環都爹利街律敦治大廈就係大馬主施羅夫（「飛馬王子」等馬匹馬主）家族嘅，呢位大馬主係鄧律敦治後人，最鍾意做善事與跑馬，其實好多馬主平時捐錢不甘後人，好似「香港傷健策騎協會」（RacingfortheDisabledAssociation）就有好多馬主與馬圈人士支持，去年辦殘奧馬術賽辦到有聲有色，奧運過後，繼續在薄扶林與屯門為香港傷健人士提供策騎治療。辦咁多活動，錢從何來？靠捐錢啦，前星期五（五月八日）RDA在君悅酒店辦慈善晚宴，請國泰航空樂隊YoungOnce演唱兼伴奏，搵到黃煜坤（風雲小子）、冼鏡煜（蓮華生輝）、李文彬（包裝系列馬）、徐雨石、史立德（好先生）、楊紹信（喜得法，羅兵咸永道主席）、郭少明（終身美麗）、林賢奇、陳衍里醫生、梁安琪女士等等贊助唱歌，上台為善款獻唱人士有周一嶽、孫明揚、陳祖澤、葉錫安等等，更唔少得前立法會歌王馮載祥與馬圈RobinGibb，即係吳嵩，吳嵩唱完Holiday，再扮羅文唱「家變」，「精英大師」馬主施雅治話聽出耳油，上台獻花畀吳嵩㖭。籌款當然唔少得拍賣，陳衍里醫生買咗一瓶82年LafiteRothschild，施雅治買咗寶齊萊名表，全晚籌得善款189萬！</p></body></html>