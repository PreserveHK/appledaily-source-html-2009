<html><header><meta charset="utf-8"><title>李小加是減還是加 - 左丁山</title></header><body><h1>李小加是減還是加 - 左丁山</h1><p>摩根大通中國區總裁李小加盛傳會成為周文耀接班人，成為下任港交所行政總裁。英文報紙稱李小加（CharlesLi）為一位well-respectedbanker，賓架K聽見，幾乎吓一聲，講一句，respectedbywhom?如此評語，令左丁山急急講一句：「願聞其詳。」但賓架K話：「費事你寫出嚟，唔講咯。」<br>唔講呀？已引起左丁山之好奇心，返到寫字樓立即打幾個電話探問一番，公關S回報：「有行家講，李小加巴閉過咭片蘇。」左丁山話：「講清楚啲吖。」公關S話：「副局長以咭片代替入息收入申報，雖然係特權，但蘇副局長成日見報，入境處一定識得佢，美國英國啲高官都成日利用自己個名辦私事嘅啦。李小加先生就冇乜人識噃，有一次我哋行家辦酒會，賓客排隊入場，公關小姐要仄名單，問李先生貴姓名，李先生嘅答覆令公關小姐好難做，都係唔講嘞，總之人人都supposedly要認得李先生個樣子。」<br>原來李小加只在海歸派有名，本地銀行界識得佢嘅人唔算多，有幸識得呢位未來港交所行政總裁嘅，普遍講法係行政經驗不足，管理經驗缺如，說話能力高明，聽者要識得咀嚼、消化，識得選擇！<br>一位賓架話，投資銀行家做交易所總裁有前科，就係前美林及前紐約交易所總裁JohnThain，此君在高盛由trader（交易員）做起，升至財務總監（CFO），營運總監（COO），管理高盛全球營運，見慣大機構大場面，轉行做紐約交易所總裁，自然適合。李小加先生呢？在美林及摩根大通只係做過IPO、中國業務，做刁就有經驗，營運與管理就與佢無關。以後由佢管理交易所，是否只懂管大刁（deal），日常事務管理方面如何？<br>我哋唔識答。有港交所董事嘅消息，話選聘委員會只提交一個名字畀董事會揀！就係李小加，唔揀佢，就冇㗎嘞，如此做法比較罕見，難道環球招聘之下，只係得一位李小加先生畀獵頭公司睇中？現總裁周文耀係多面手，文武全才，由李小加代替佢之後（唔知道仲有冇古仔講呢？），相信夏佳理主席要花多啲時間睇埋港交所日常事務至得。</p></body></html>