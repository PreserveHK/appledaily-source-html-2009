<html><header><meta charset="utf-8"><title>轆Book：二手辣跑夠鑊氣　睇門唔抄底</title></header><body><h1>轆Book：<br>二手辣跑夠鑊氣　睇門唔抄底</h1><p>有夢想有實力，男人買車會揀番架單門辣跑，有型浪漫馬力強勁總有藉口支持。不過花得幾十萬買架二手辣跑，咪以為打開頭冚睇吓副偈，又或搵車房唧起架車抄底驗吓就安心，汽車專家Michael話最易走漏眼反而係九成人都會忽視嘅車門！<br><br>記者：徐影龍<br>攝影：周旭文<br>Model：Algie@PureModels</p><p>78萬入門玩拉利</p><p>F355為F360嘅前身，當年嚟講，由車形設計、長闊高到軸距，都平衡得好完美，12年車款今時今日睇番都唔老套，355同時亦係首架配F1波箱嘅拉利，3,600cc引擎＋棍波，絕對係表現技術嘅機會，學Michael話齋，入門學玩拉利，首要係紅色車身，跟住就要玩棍波。呢架F355Spider為97年車，車殼仍新淨企理，引擎相當響亮精神，軟篷無換過但仍新簇簇，開關順滑，只係稍嫌車櫳未翻新，部份皮位出現「小殘」，攞去車房翻執都係有限數。幾十萬買到普天下男人嘅夢想，唔算貴喇。<br><br>97Ferrari355Spider（a）<br>3,600cc/行車里數約28,000km/當年車價近200萬，二手價78.8萬</p><p>門重易出事</p><p>本以為買得呢類單門辣跑，車身咁低易刮底，第一件事一定係Check車底，Michael即時糾正，話歐系辣跑好注重保護車底，驚刮到引擎或氣喉，所以加入好多強化物料，車底超級硬淨，毋須太擔心。反而車門實淨同太重，日子一久引發毛病就好麻煩，「越係名貴嘅車就越易令人忽略，人人以為道門閂得埋咪得囉，其實歐系車用料足秤，大概4-5年間就會因門鉸負荷太重而輕微變形，令到Sensor以為未鎖車，好多電子設備仍然運作，車主第二朝攞車時先發覺扯乾咗嚿電。呢個情形喺歐系單門跑車會出現多啲，我見過幾架6年車已經爆門鉸，要加鐵板固定。至於鷗翼車就要Check埋油壓管，睇吓有無漏油迹象。」咁又係，無油壓頂住，都幾恐怖。</p><p>焊位易露底</p><p>買二手車最怕俾人呃，聽得最多係改底盤Number，老車扮後生，一般車主難以驗明正身，但總有簡單辦法尋找蛛絲馬迹，「除咗門之外，部份車可以掹走門窗上嘅膠邊，直接睇吓車架嘅焊位，一般嚟講每隔約1"就有點焊位（加入強硬金屬作固定車架），若見到某段車架忽然少咗點焊位，又或點焊變成燒焊，即係車架俾人郁過。歐系辣跑車底結構同防銹做得好好，基本上十二、三年都唔會有銹迹，大家可以簡單望吓個車底，若見到明顯地噴上牛屎膠（防銹），就要小心。」</p><p>Audi一樣辣</p><p>每年只有小量到港嘅RS4，有Audi一貫嘅豪華舒服，但更着重性能表現，V84.2FSI偈，爆發力驚人。值錢位係06車仲有保養，僅行咗260km，但就比新車比平近48萬。<br><br>06AudiRS4（b）<br>4,200cc/行車里數約260km/當年車價約128萬，二手價79.9萬</p><p>大頭Z4易操控</p><p>憑住頭大身細而出位嘅Z4，硬頂Coupe嚟得更Man，操控性同剛性亦係Z4一貫強項，3.0L6速+/-波好夠玩囉，值錢位有18"胎軨同M-Sport懸掛，甚有M系跑車辣味。<br><br>07BMWZ4Coupe（c）<br>2,996cc/行車里數約22,000km/當年車價約60萬，二手價39.8萬</p><p>淑女Wald得起</p><p>50Z一向多人追捧，好多車主鍾意自己動手改裝，較少好似呢架Wald版咁全程由日本改埋先運過嚟。Wald版由包圍、19"軨到車櫳都有唔少改件，整體觀感同珍貴度非一般自改車可比。<br><br>05Fairlady350ZWald特別版（a）<br>3,498cc/行車里數約6,000km/當年車價約60萬，二手價23.8萬</p><p>其他選擇<br>極罕原廠珍珠白</p><p>03林寶堅尼Murcielago（a）<br>6,129cc/行車里數約4,000km/當年車價約300萬，二手價238萬</p><p>超闊玻璃天幕</p><p>08BMW630i（b）<br>2,996cc/行車里數約8,000km/當年車價約108萬，二手價88.8萬</p><p>好玩細車</p><p>06Peugeot307cc（c）<br>2,000cc/行車里數約20,000km/當年車價約40萬，二手價19.9萬</p><p>波子小改款</p><p>03PorscheBoxster（b）<br>2,687cc/行車里數約38,000km/當年車價約70萬，二手價36.9萬</p><p>查詢：</p><p>（a）FormulaWon（31102718）<br>（b）CarDepot（97408788）<br>（c）新法車行（31130669）</p></body></html>