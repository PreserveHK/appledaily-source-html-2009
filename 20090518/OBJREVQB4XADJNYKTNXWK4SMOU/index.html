<html><header><meta charset="utf-8"><title>敏妮Talk：你有冇本事賺大錢？ - 溫敏妮</title></header><body><h1>敏妮Talk：你有冇本事賺大錢？ - 溫敏妮</h1><p>上個禮拜，敏妮用心理遊戲為題，講生活裏面成日要面對好多人事，點知有朋友話俾敏妮誤導咗，以為真係有心理測驗玩。心理測驗呢啲玩意，敏妮隨手都搵到幾個同大家分享。<br>香港係一個機會主義者嘅天堂，你唔一定要係名牌大學畢業，只要你一技傍身就有機會發達，以往都有唔少例子，好似識睇風水或者跳拉丁舞好叻。不過有一技傍身又唔等於一定會賺大錢，之前喺網站見到一個咁嘅題目，相信好多香港人都想知，就係「你有冇本事賺大錢？」</p><p>股市活躍咪掛住玩</p><p>想知答案好簡單，心理測驗問題係，如果你同另外3個朋友一齊搭的士，你會揀邊個位坐？答案有4個，分別係前排司機隔離，後排右、後排中，同後排左。根據網站答案，揀司機隔離嘅人，好理智、夠鎮定，識得遵守市場規律，唔會做錯誤判斷。如果遇到生意麻煩，亦會理智選擇放棄，重新搵過生意目標。簡單嚟講，即係有本事賺大錢。至於揀後排右邊嘅人，做事細心，唔會對突發危機毫無準備。講到最唔適合做生意，係揀坐後排中間位嘅人，因為呢種人好脆弱，唔能夠承受亦唔識處理生意危機。揀後排左邊嘅人通常自以為是，唔識得審時度勢，亦唔啱做生意。<br>發現自己冇本事賺大錢？唔使扁嘴！敏妮認為呢個心理測驗唔準，試問有幾多富豪會坐司機隔離？不過敏妮相信，如果你玩呢個心理測驗，你賺大錢嘅本事會減少，因為你將時間用嚟玩心理測驗，減少咗自我增值嘅時間。唔抵！<br>有位股壇前輩講笑話，「家陣個市已經返到雞犬排隊準備炒上嘅時候，講得盡啲，晨早起身㩒吓十大升幅、十大成交，邊隻仲有水位都可以博吓」，連港交所（388）都變番紅底股，就知個市已經返咗嚟，你仲掛住玩心理測驗？<br><br>溫敏妮<br> http://wanmanli.com/blogs/ </p></body></html>