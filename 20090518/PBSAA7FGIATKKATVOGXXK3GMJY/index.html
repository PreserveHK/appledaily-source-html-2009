<html><header><meta charset="utf-8"><title>Netbook扮Wii　隨時鬆人</title></header><body><h1>Netbook扮Wii　隨時鬆人</h1><p>咩Booktop呀﹖Netbook就Netbook喇，唔好扮有型成部Wii咁款好喎。咪勞氣住，GIGABYTE新出呢部M1022M真係唔只Netbook咁簡單，佢跟機連埋底座，可直駁電腦芒和鍵盤，即時變身做Desktop，即插即用，完全配合乜都講快的行動派香港人。<br><br>記者︰陸俊雄<br>攝影︰陳陶鈞<br>Model︰Alia@PureModels</p><p>全靠底座</p><p>無呃人，真係即插即用，不過大前提係要部Netbook已經開着咗，第一次開機試玩時，都要摸索好幾分鐘，先可以同電腦拉上關係。首先Netbook要處於Standby模式，然後放上底座，不過唔好諗住咁就可以搭通天地線，其實個底座仲要駁上電源先至有效。底座背後有晒VGA、USB和濕電插口，萬事俱備駁晒芒和Keyboard後，認真可以即插即用，變身成Desktop。聽落好煩？不過煩都係煩第一次Setup啫，同樣道理，你都唔會將家中部PC成日拆完又駁喇！所以趕時間，真係隨時可以帶機即閃。</p><p>多用途按鈕</p><p>底座上只得兩個掣，一個看似電源開關，另一個係幫Netbook作充電之用。講番前者，按後會發現已連接的屏幕上，會出現一個黑色的介面，名為SmartManager；上面有亮度調節外、乾電池的剩餘電量、藍芽裝置、無線上網，以及內置的130萬像素鏡頭等，都可在呢個介面上啟動晒。雖然這些項目全部都可以在電腦上找到，不過習慣用快捷鍵後，一目了然，做事爽手好多。如果無意義的話，點解不同軟件或者電腦本身，會有咁多Shortcut出現﹖Photoshop已經係一個好例子。</p><p>襯齊一套白</p><p>插上底座後的M1022M，外形好易令人聯想到Wii。既然係咁，不如配埋個白芒、白Keyboard，襯齊一Set都幾靚仔。M1022M機身唔算厚，所以鍵盤配番個ELEPHANT出品，110個按鈕的激薄SlimKeyboard。至於電腦芒，同樣揀白色。今時今日16︰9或16︰10少不了。Samsung的SyncMaster2233CTW，22"係房間適用的大細，外形亦討好，而且有20000︰1的動態對比度。可惜最美中不足，佢唔係FullHD，屏幕解析度係1680×1050。</p><p>GIGABYTEM1022MProfile︰</p><p>處理器︰IntelAtom<br>作業系統︰WindowsXP<br>硬碟︰160GB<br>記憶體︰1GB（最多擴充至2GB）<br>螢幕︰10.1"LEDWSVGA（1024×600）<br>無線網絡︰802.11b/g/n<br>體積︰265x191x26.5mm<br>重量︰1.3kg<br>查詢︰Honnic（27280902）</p></body></html>