<html><header><meta charset="utf-8"><title>中環在線：滙控股東會記者要借歪 - 李華華</title></header><body><h1>中環在線：滙控股東會記者要借歪 - 李華華</h1><p>較早前完成世紀供股嘅滙豐控股（005），今日喺佢哋嘅福地──香港，率先舉行非正式股東大會。今年集團一改慣例，將總行全層28樓撥晒畀股東坐，傳媒要移師去40樓開記者會。華華聽聞獅子行咁做，除咗想股東坐得舒適啲，據講今年好多股東回覆，話會出席股東會，粗略估計如果28樓坐滿股東，閒閒哋有五六百人，舊年就有三四百名股東出席。<br>今年咁多股東駕臨，應該唔係為咗品嚐股東會後奀雌雌嘅茶點，好彩呢期滙控股價算硬淨，噚日收報64.3蚊，比供股價28蚊高1.3倍，管理層唔使震，不過就算真係俾小股東話兩句，都係打者愛也啫！<br>扎根香港超過140年嘅獅子行，連集團大班葛霖都話，從來冇忘記自己銀號個名叫香港上海滙豐銀行，滙控要供股集資，本地小股東雖然唔少喺金融海嘯下變大閘蟹，都死心塌地照供，認真有heart。
</p></body></html>