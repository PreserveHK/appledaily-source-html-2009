<html><header><meta charset="utf-8"><title>銀行鼓勵投資者買樓主動放水　炒家審慎　非筍貨不入</title></header><body><h1>銀行鼓勵投資者買樓<br>主動放水　炒家審慎　非筍貨不入</h1><p>【本報訊】銀行面對投資產品市場大幅萎縮下，樓按業務成為生財目標，除以低按息吸引用家外，近期更向不少資深物業投資者招手，積極「放水」，支持他們大手掃貨。不過，大部份投資者認為經濟前景仍不明朗，強調除非有是「筍貨」，否則不會大舉出擊。<br>記者：程俊華</p><p>資深投資者「舖王波叔」鄧成波直言：「最近銀行都好積極聯絡我，話可以借錢畀我買嘢。」故此，他每日親自睇貨，搜尋合適投資物業。不過現時息口低，租金回報亦算高，收租業主並無沽貨壓力，叫價非常硬淨。「家根本冇貨啱，價錢冇投資水位，就算銀行肯借錢都冇用！」</p><p>鄧成波現不考慮入市</p><p>波叔又認為，近期流入本港的熱錢主要活躍於股票市場，並未有明顯流入樓市，對樓市未有正面刺激作用。而下半年經濟依然「未得住」，所以現階段不會考慮入市。<br>一向活躍於住宅及商廈的資深投資者黎汝遠稱，最近不少銀行表示支持他買樓，但他強調只會揀「有水位嘅貨」。他上周便以低市價約10%購入鰂魚涌太古城一個843呎交吉單位，成交價620萬元，呎價7355元。黎汝遠持有物業包括北角城市花園、灣仔嘉薈軒及匯星壹號等。</p><p>黎汝遠擬掃御景峰40伙</p><p>黎汝遠透露，恒地（012）近日與他接觸，推介上水御景峰。黎氏指出，或會購入30至40伙，但要視乎開價及條款，「起碼要有一成獲利水位才考慮」。以該盤毗鄰的御皇庭每呎3400至3500元計，即入市水位為每呎3060至3150元。<br>雖然黎汝遠在去年金融海嘯後已幾近停止入市，現時已經儲足近5億元彈藥準備隨時出擊。但他認為目前經濟基礎欠佳，樓市小陽春，全因為銀行「放水」及熱錢流入造成。他擔心，「熱錢嚟得快，亦會走得快」，「除非恒指可以喺萬七、萬八點企穩，否則樓市仲會好波動」。</p><p>湯君明物色全幢項目</p><p>科達地產老闆湯君明表示，銀行放寬借貸，令樓市氣氛變得火熱，增強他入市信心，「銀行仲要我介紹多啲客，可以借錢畀佢哋買樓」。<br>他有意購入全幢物業收租，並看好商舖市場，因為租金持續有上升動力；至於投資住宅首選港島區。湯君明樂觀地預測，今年整體樓價可升20%，不過若豬流感疫症擴散，則有變數。</p><p>開價嫌高<br>科達項目鄰地求售不果</p><p>本月初在政府賣地場以超出底價逾一倍的6100萬元，投得上水石湖墟蚊型地皮的科達地產主席湯君明表示，地皮毗鄰的新豐路99至101號業主向他放售，叫價約4000萬元，但湯君明認為價錢太高，若業主接受其連補地價7000萬元的出價，才考慮購入。</p><p>連補價7000萬始考慮</p><p>湯君明表示，新豐路99至101號佔地約2000方呎，在賣地前已放售，當時索價4500萬元，在他買入鄰近政府地皮後，業主隨即減價至約4000萬元。但由於交易未包補地價，以地積比率6.7倍，可建樓面約1.34萬方呎，以每呎3000元補地價計，總成本逾8000萬元。<br>湯君明續稱，有意透過勾地發展物業，但勾地困難，而心儀的大埔寶鄉街住宅地，又剔出勾地表內，故暫未有行動。</p></body></html>