<html><header><meta charset="utf-8"><title>轆Book：100大壽　賀禮打孖送</title></header><body><h1>轆Book：100大壽　賀禮打孖送</h1><p>不難發現，喺街上行走嘅Audi車越來越多，品牌走嘅係瀟灑型格路線，同時以高科技性能及高操控水平見稱，切合年輕車迷要求，尤其A4車系，得到唔少年輕中產人士追捧，代理早前相繼引入全新一代A43.6、2.0及1.8房車及旅行車型，更於五月份推出A42.0T優惠以慶祝奧迪100周年，車價平更送兩大禮，計埋起碼平6萬！<br><br>記者：梁美甜<br>攝影：伍慶泉<br>Model：Vanessa</p><p>今年係Audi100周年慶，做大壽，有禮送。五月份內無論係出A42.0TSedan抑或係Avant車型，車價打個折之外，更同步送兩大Option：足有14粒XenonPlusLED燈嘅型爆LED頭燈組合，以及精密免匙啟動系統。過往無論任何型號嘅A4，係畀多$11,300先換到對「電眼」。至於全新一代嘅免匙啟動系統，輕觸式開車鎖車，更彰顯個人品味及瀟灑型格。不過瀟灑亦有價，本來選配免匙啟動要加$8,700㗎。家兩件大禮加埋足有2萬蚊，都咪話代理唔慷慨。<br>全新一代A42.0TSedan及Avant車價為$439,000以及$466,000，代理於五月內推出嘅優惠價分別係$399,000以及$424,000，單係車價已經分別平4萬及4萬2，呢個車價更已包括本屬Option配備嘅LED頭燈及免匙啟動系統，即係話，平咗仲多咗Options！條數咁簡單，唔使我講都曉計喇。</p><p>體貼加碼</p><p>Audi一向以科技性能及操控作賣點，全線A42.0車系都係渦輪增壓，加八前速Multitronic加減自動波箱，加速順滑有力。仲有招牌MMI多媒體資訊系統、按扭式電子手掣、PaddleShift方向盤轉檔系統等。不難發現，好多以前嘅額外項目都成為咗基本配備，好似閱讀燈連太陽眼睛置物盒、駕駛席右手杯架、側鏡後鏡Anti-glare功能、三幅式運動軚環等等，廠方無疑係越來越細心。</p><p>AudiA4Avant2.0TFSI規格</p><p>引擎：1,984cc直四配渦輪增壓及燃油直噴技術<br>馬力：211bhp/4,300-6,000rpm<br>扭力：350Nm/1,500-4,200rpm<br>傳動：八前速Multitronic+/-自動波，前驅<br>售價：$466,000（優惠價：$424,000）<br>查詢：合迪汽車（25281862）</p></body></html>