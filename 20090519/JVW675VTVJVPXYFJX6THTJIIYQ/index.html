<html><header><meta charset="utf-8"><title>中環在線：對冲基金找美銀CEO晦氣 - 李華華</title></header><body><h1>中環在線：對冲基金找美銀CEO晦氣 - 李華華</h1><p>金融市場波動情況雖已趨穩定，但銀行管理層仲有排忙，因為佢哋隨時要面對輸咗錢嘅投資者找晦氣。好似美國銀行行政總裁劉易斯（KenLewis）就因為咁犯官非，俾一家摩納哥嘅對冲基金入稟美國特拉華州地方法院，提出民事訴訟。</p><p>SRM不忿坐艇</p><p>個故事要由美銀收購房屋按揭公司Countrywide講起，據英國《金融時報》講，入稟告劉易斯嘅對冲基金SRMGlobal，喺入稟狀話，因為信Countrywide嘅前總裁AngeloMozilo話Countrywide冇財政問題，所以分別喺07年同08年1月，買咗5000萬股Countrywide，當時股票市值高達5億美金（約39億港銀），後來先發覺Countrywide財政問題，早喺佢哋買入時已浮現。</p><p>信錯人買貴貨</p><p>SRMGlobal仲質疑，劉易斯喺收購Countrywide前幾個月，應該已經知道唔少重要財務訊息，所以美銀提出41億美元呢個過低嘅收購價，有「偷雞」（asteal）之嫌。Countrywide唔掂，加上美銀出手低，佢哋惟有清倉止蝕離場。<br>今次SRMGlobal除咗告劉易斯，仲告埋AngeloMozilo同幾位高層。如果今次美銀敗訴，隨時會令更多人上門找晦氣。<br><br>李華華<br>mailto:LiWaWa@AppleDaily.com</p></body></html>