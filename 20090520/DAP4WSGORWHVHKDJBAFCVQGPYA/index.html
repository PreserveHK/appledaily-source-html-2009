<html><header><meta charset="utf-8"><title>敏妮Talk：速撇 - 溫敏妮</title></header><body><h1>敏妮Talk：速撇 - 溫敏妮</h1><p>前嗰排，同事慳妹sent咗個網上討論區嘅內容俾敏妮睇，仲同敏妮講，「如果我係個男仔，一定速撇！」原來有位網友喺討論區呻，話佢同女友，一個住九龍灣，一個住葵芳，大家都冇乜事業基礎，月薪都係萬鬆啲蚊，兩個人打算結婚，男方諗住婚後同屋企人住，慳番啲，點知個女仔就要有自己嘅天地，結果兩口子傾掂數，租樓住。</p><p>孭樓債　為住得體面</p><p>本來都無乜問題，但有日個女仔話為男方預備咗個拍拖「新節目」，就係去元朗某樓盤睇樓，話就話係拍拖節目，但一去到個盤，個女仔就猛話要買，男方計晒數，即使上車盤賣百零萬，但佢哋連首期都唔夠，日後供樓負擔亦都會好重，點知女仔話：「做九成半按揭咪得囉！你諗吓，日後招呼朋友返屋企坐都體面啲啦！」<br>睇到呢度，身為女性嘅敏妮都同慳妹一樣，叫個男仔快啲撇咗個女友。<br>無論市好市壞，經常都有人問好唔好買樓？單喺投資角度，除非你係資深炒家，否則炒股贏錢機會同回報，好多時都高過炒樓。不過敏妮都曾經叫過人買樓，原因係敏妮認識一個人，係典型名牌奴隸，佢搵錢唔少，但就花費喺名牌衣履上面，甚至去到不能自拔嘅情況。佢同敏妮講，自己唔識投資，亦唔想花時間學，但如果冇人逼佢投資，啲錢會拎去買埋名牌，所以佢問敏妮有乜投資理財方法。</p><p>藉供樓　逼自己儲錢</p><p>當時敏妮叫佢月供股票，又喺97金融風暴、樓市大跌後，叫佢買層樓供，雖然買樓時未算係沙士低位，但家都幾難跌番去佢當年買嗰個價。更重要係，供咗咁多年，佢已經供甩層樓，家陣手上除咗有層樓，仲有唔少藍籌股票，唔係好似以前咁，只係得一屋名牌。<br>雖然好多財務策劃師都會勸客人唔好孭到一身債，尤其長年期嘅樓債就更要三思，以上兩個例子，正係最typical嘅正反例子。<br><br>溫敏妮<br> http://wanmanli.com/blogs/ </p></body></html>