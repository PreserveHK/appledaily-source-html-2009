<html><header><meta charset="utf-8"><title>十指琴魔　OL都照Rock!</title></header><body><h1>十指琴魔　OL都照Rock!</h1><p>聽歌搞到要出動晒十隻手指？咪以為莫札特上身，其實諾記今個月有新貨到！講緊XpressMusic系列5730XM，佢唔單止奉行隨Call隨到嘅音樂分唇，更將滑趟式QWERTY呢種商務概念移植過嚟。並證實了一點，唔係行政OL先識一分鐘打60字，一般人聽住音樂也可以模仿十指琴魔，極速傳情達意。<br><br>記者：陳國輝<br>攝影：陳盛臣、梁細權<br>Model：Cherry@PureModels</p><p>即時Facebook回應</p><p>咁大塊QWERTY，仲搞到厚度激增至15.4mm，為咗乜先？如果你唔慣打SMS或者E-mail，呢個鍵盤根本毫無作用，甚至乎仲覺得佢阻住地球轉！但講到潮界玩意之一嘅Facebook，睇怕無人未玩過，查實5730XM已內置相關Shotrcut，仲可以放到主頁Icon位置，只要Click入去即可睇Wall上留言，更方便嘅係利用QWERTY鍵盤就可即時回應對方，鍵盤上除印有英文字母，仲有齊完整倉頡碼，就算你話佢無TouchScreen都好，隨時打字快過手寫！</p><p>12,000首歌塞爆機</p><p>老實講，音樂功能無乜突破，只可形容為不過不失；而記憶卡支援能力就由8GB增加到16GB，即係話儲存歌曲數目已達到12,000首，諗深一層，係咪需要咁多先？夠唔夠用都好，原有音樂功能下，5730XM總算亦提升咗娛樂性，例如內置十送一N-Gage遊戲，即係十隻試玩版當中，其中一隻係免費，小記特別推介《TheSIMS2Pets》養狗仔遊戲畀大家，唔係話佢3D畫面靚到出汁，只不過休閒小品比例較小，如果放工搭車有時間玩吓佢，當減壓都好噃！<br>另外，5730XM亦將5800的ContactsBars由4人增加至20人，只要喺主介面內左右揀相，就可以直接打電話、SendE-mail或者SMS畀對方，比傳統PhoneBook用得更過癮。</p><p>DetailsSnap</p><p>Profile</p><p>制式：GSM/WCDMA<br>體積：112×51/80×15.4mm<br>重量：135g<br>音樂播放：25小時<br>通話時間：480（2G）/240（3G）分鐘<br>主要功能：推滑式QWERTY鍵盤、20人ContactsBar、16GBmicroSDHC、HSDPA3.6Mbps、Wi-Fi、3.5mm耳筒</p><p>Nokia5730XM</p><p>售價：待定<br>推出日期：09年6月<br>Nokia（21366338）</p><p>同場加映<br>10.2Mbps狂單撈</p><p>唔鍾意玩打字，可以揀厚度較薄嘅5630XM，基本功能同5730XM相若，最大分別係支援聲稱現時最快嘅10.2Mbps數據下載速度，最啱梗係用嚟單撈歌仔啦！</p></body></html>