<html><header><meta charset="utf-8"><title>轆Book：兩大高手S攻略</title></header><body><h1>轆Book：兩大高手S攻略</h1><p>新車嘅研發一代比一代強勁，林林總總高科技系統中，女生最Buy嘅，肯定係自動泊車系統。部車識得自己左扭右扭泊入S位咁叻仔，方便省時夠實用唔在講，最緊要係唔使俾啲男人睇死我哋女仔唔識泊街邊位。不過，要爭回面子之前都要先做足功課，因為原來有好多地方要注意，稍一做錯唔聽使，惡鬥男友時就會輸得好唔抵。<br><br>記者：許維雅<br>攝影：陳陶鈞<br>Model：Wing@Puremodel、Leo
</p><p>相信唔少女司機面對泊街邊扭幾手軚先入到去嘅S位時，都有咁嘅經驗。身旁男友不停嘈：「唉！咁入呀！都話咁咯。」本來已經夠手忙腳亂，聽多兩句教訓即㷫，後面嘅車焗住等，司機仲不停響號催你，嘩，㷫上加㷫！呢啲時候，應該會好想架車有自動泊車系統，可惜香港代理引入有自泊系統嘅車款唔算多，暫時大部份都係歐洲車，好似Benz、Volkswagen同Audi等。市場自泊系統嘅運作一般都大同小異，但操控步驟則稍有不同，大致可分兩類，究竟佢哋係咪一樣強？今日我哋就俾兩大代表BenzA150同VolkswagenPassatCC一展身手搵答案，亦等阿Wing可以向男友Leo示威，示範佢睇如何蹺埋雙手泊車得手。</p><p>蹺埋雙手泊畀你睇<br>1.第一步停啱位</p><p>見到前面有空位，應該喺泊車位後面架車嘅旁邊（如圖位置）、甚至更早，就要啟動自動泊車系統，太遲先啟動，系統可能會掃描唔到車位位置。</p><p>2.啟動系統有不同<br>Volkswagen</p><p>停喺第一步所講嘅正確位置，打燈，再㩒波棍旁邊嘅P掣，即啟動自泊系統。</p><p>Benz</p><p>停喺第一步所講嘅正確位置，車位喺左邊就打左燈，自泊系統立即啟動。</p><p>3.掃描時間</p><p>將車繼續駛向前，令系統可以掃描空位嘅闊度同距離，一路駛至空位前面部車旁邊。
</p><p>4.入後波Ready<br>Volkswagen</p><p>掃描到車位適合，顯示屏會提示你在適當位置停車，停車後入後波。</p><p>Benz</p><p>入後波後顯示屏有「是否想泊車」嘅提問，按軚盤左邊按鈕確認"Yes"啟動系統。
</p><p>5.放手踩Brake
</p><p>呢個時候，可以放開雙手，軚盤會自己扭，淨係用對腳輕輕放Brake控制架車嘅向後速度。
</p><p>6.泊幾後自己睇</p><p>角度點扭，架車識同你計，但四周有無人、架車泊幾後，就要自己睇，後波雷達會幫你手。</p><p>7.入D波修正
</p><p>泊好之後要入D波向前修正，軚盤都識得自己扭。</p><p>8.完成!</p><p>當日比拼時，兩車都能於半分鐘內完成動作，而且都泊得工整靚仔，算係打成平手。</p><p>四大注意位</p><p>自泊系統英文叫"ParkAssist"，講明輔助，咁就唔係生神仙有求必應，有幾點大家必須要小心留意。</p><p>A.彎位泊車肥佬</p><p>呢類自泊系統一般只可泊S位，泊唔到L位就好多人都知，但原來彎位都唔得，測試過兩架車嘅系統都係失敗。</p><p>B.車位大小有限</p><p>車位太窄當然唔得，但原來車位太闊都唔得，若然車位前面或者後面無車，就感應唔到距離計唔到角度，系統亦發揮唔到。泊車後跟前後車距離要在0.5至1.5米左右。</p><p>C.太遠難感應</p><p>當車向前駛，讓系統感應泊車位置時，原來同旁車嘅距離都有一定限制，貼得太近或離得太開都感應唔到。</p><p>D.放Brake慢慢來</p><p>自動後泊時，放Brake嘅速度都唔可以太快，太快一來危險，二來可能會影響角度。</p><p>VolkswagenPassatCC2.0T跑味爆發</p><p>屬四門Coupe嘅PassatCC，賣相明顯具有跑車味，而裝備亦較豪華，天窗、記憶電控駕駛席、Bi-Xenon頭燈有齊。性能上，搭配源自GolfGTI的2.0公升Turbo引擎，即使上斜亦有不俗嘅力量感。至於自動泊車系統，同樣可於半分鐘內完成有關動作。</p><p>規格</p><p>引擎：1,984cc直四Turbo<br>馬力：200bhp/5,100-6,000rpm<br>扭力：280Nm/1,800至5,000rpm<br>傳動：六前速自動波，前驅<br>售價：$359,000<br>查詢：VolkswagenHK（36989688）</p><p>BenzA150主攻後生仔</p><p>Benz中嘅小可愛，屬入門級別，外形小巧，但天窗側鏡指揮燈有齊，1.5公升牌費亦屬最平級別，雖然馬力唔大，但足以應付一般香港路面。仲要加入埋自動泊車系統，而且自泊時嘅操作極為順暢。車價二十萬多啲就買埋品牌效應，抵！</p><p>規格</p><p>引擎：1,498cc直四SOHC<br>馬力：95hp/5,200rpm<br>扭力：14.3kgm/3,500-4,000rpm<br>傳動：七前速無段變速自動波，前驅<br>售價：$225,000<br>查詢：仁孚行（28957288）</p></body></html>