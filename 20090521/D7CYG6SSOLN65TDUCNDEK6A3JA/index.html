<html><header><meta charset="utf-8"><title>搞私有化最緊要大家happy中環在線：王忠桐「我唔會種票」 - 李華華</title></header><body><h1>搞私有化最緊要大家happy<br>中環在線：王忠桐「我唔會種票」 - 李華華</h1><p>本港上市公司趁股價低迷私有化，手段層出不窮，好似電訊盈科（008）咁「拆股」就幾乎得米，可惜過唔到上訴庭三位「包青天」法官嗰關。至於最近熱爆嘅南太電子（2633）大股東顧明均嘅「自願清盤」，據當事人話係集體創作嘅「絕世好橋」，連證監會也為之無奈，惟有照批。</p><p>海嘯未完暫按兵不動</p><p>有兩次私有化（失敗）經驗嘅王氏港建（532），主席王忠桐噚日喺股東會後義正詞嚴咁講，家雖然冇考慮再搞私有化，但再去馬都唔複製「種票」同「清盤」兩招。<br>佢話，私有化最緊要光明正大，出個happy價，接唔接受就由小股東自行決定。<br>不過，金融海嘯始終未完，公司生意唔理想，資產估值難以反映真實狀況，若要出價，多數會低過之前嘅1.65元（昨日收0.69元），既然冇把握過關，寧可按兵不動。佢仲話，如果其他公司有乜爭議，證監會要查清楚，千祈唔好欺細怕大，有雙重標準。<br>王主席咁仗義執言，難怪8號仔嘅小股東引以為例，喺法庭上痛斥百年老店，之不過，王總都有偷過師，06年第一次「直接」私有化失敗，07年就抄電盈「曲線」買起Sunday條橋，不幸又係撒手而還。</p><p>叫證監咪大細超</p><p>王總話呢兩個月定單已經由谷底回升，但都要睇定啲，今年暫定唔派中期息。<br><br>李華華<br>mailto:LiWaWa@AppleDaily.com</p></body></html>