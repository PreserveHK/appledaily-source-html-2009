<html><header><meta charset="utf-8"><title>轆Book：3重4得</title></header><body><h1>轆Book：3重4得</h1><p>古代中國女人，美德係要「三從四德」，今日全新HondaOdyssey一樣咁有美德，不過就係「三重四得」。「重」，重要個「重」，第四代Odyssey、重長、重幼、重友；講到「得」，咪就係慳得、砌得、威得同改得囉。等我哋一齊解構吓呢種咁多層次嘅美德啦！<br><br>記者：梁美甜　<br>攝影：陳陶鈞<br>Model：Ayu</p><p>三重人人寵</p><p>全新四代Odyssey，最突出嘅性格，係對上得你車嘅一眾親朋好友尤為重視。較上一代略為收身，車身增長30mm及降低5mm，長度增加內櫳自然大咗，增加嘅空間則全數受惠於後排，於是你嘅男女老幼乘客，都坐得更舒服。而低地台又方便咗老人家同小朋友上落，出入後排更可以「不求人」，因為中排椅背下設有腳踏，後排乘客一踩腳踏便可以輕易推動中排座椅，只靠自己都一樣落到車。</p><p>四得實用慳家</p><p>話全新四代Odyssey慳得砌得威得改得一點也不誇張，車身採用全新調校過嘅2.4公升i-VTEC引擎，導入智能轉向控制系統，遇濕滑路面或高速失控時自動介入以穩定車身，令行車更穩定，操控更易。降低車身令重心更低，入彎更穩定。高性能更係成為車迷改裝熱選嘅原因之一，當然亦都好砌得，新車新偈亦較以往節省5%油耗量！<br>新車外觀亦有所修飾，新式頭唇鬼面罩及頭燈組令車頭更惡更有精神，尾燈組設計亦作了細微改動，加上香港獨有鍍邊尾門設計，扮足型仔長陣房跑。外形唔老套又夠台型，載住成班朋友一齊出動去蒲去威一啲都唔失禮，誇啲用佢搬屋載貨，收起後排可騰出708公升載貨容積，實用到你唔信。懶型又或者係可以偷懶都好，電動後排真係幫唔少忙，一隻手指篤個掣，即可完全收納或者還原後排座椅，唔使係大隻男都可以操控自如。樣樣得，仲唔係犀利過古代德行美人？</p><p>規格</p><p>引擎：2,354cc直四i-VTEC<br>馬力：180hp/6,500rpm<br>扭力：22.2kgm/4,500rpm<br>傳動：五前速自動波<br>售價：待定<br>查詢：合群汽車（28278622）</p></body></html>