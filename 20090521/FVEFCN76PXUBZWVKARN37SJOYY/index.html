<html><header><meta charset="utf-8"><title>中環在線：百齡國際再變身返內地造紙 - 李華華</title></header><body><h1>中環在線：百齡國際再變身返內地造紙 - 李華華</h1><p>趁千禧年科網熱上市嘅百齡國際（8017，最初叫美域數碼），早喺05年首次易主變身，沾上濠賭概念；事隔四年，公司又轉去發展內地造紙業務。雖則業務有別，但人面依舊，主席黃錦亮仍然坐鎮，仲好開心咁話，十幾年前對造紙已好有興趣，終於如願以償囉。</p><p>黃主席：終於如願以償</p><p>黃主席好坦白咁講，當年公司冇乜業務，需要搵啲費用回本，之不過自己唔賭，亦唔熟賭，加上家澳門博彩業競爭好大，利潤同兩年前已經爭好遠，所以舊年集資後，走遍大江南北發掘投資商機，基本上乜礦都睇過晒，仲有人介紹做燒烤爐㖭，但人做我又做，覺得冇意思，最終揀咗有發展潛力嘅紙業，希望下個月股東特別大會通過議案後第3季開始入賬。<br>實情黃錦亮亦算係實幹型，佢出身內地輕工部，當年仲派駐嚟香港嘅窗口公司瑞華辦事，之後再輾轉到威力電器集團做董事長，拓展白色家電業務，管理5萬幾名下屬，家搞造紙廠，都應該手到拿來啩。咁會唔會脫離賭業？答案係到時先算。</p></body></html>