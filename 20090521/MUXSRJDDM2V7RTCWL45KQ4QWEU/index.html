<html><header><meta charset="utf-8"><title>山頂試α　扭芒扮Pro機</title></header><body><h1>山頂試α　扭芒扮Pro機</h1><p>單反唔一定等於Pro！SONY最新公佈兩部α數碼單鏡──α380同α330，都係定位入門級，除咗有齊民用級DC實用功能外，設計上取材自Cyber-Shot機仔概念，令用家操作更容易，而且繼續玩扭擰芒，要上山玩高拍低影都唔係問題，入門級機都可扮Pro㗎！<br><br>記者：許福合<br>攝影：陳盛臣</p><p>多角度LCD</p><p>上星期網上小道消息，傳會一氣連推3部新α，不過最終抵港的就只有α380同α330，而功能弱啲嘅α230就未見影！兩機其實無論從外貌到功能都分別不大，主要分別在相片像素，α380達1,490萬像素，而α330就係1,008萬。兩機定位入門級，未見有石破天驚新功能，反而在操作上見到貼心設計；就如LiveView，新α只要啟動快門旁邊按鍵，就馬上切換為LiveView，無其他機種遲鈍感覺，而且個芒畫質唔錯，加上有自動調節光暗功能，室內、戶外觀看效果都不俗。配合LiveView，屏幕使用多角度扭芒設計，可向下55度及向上135度拍攝，方便用家高炒低拍。</p><p>易用易拍</p><p>新α使用9點對焦系統，基本反應唔錯，與同級機速度都算睇齊（當然係入門級啦！）；試玩一會，會覺得機身操作好順手，據知原來設計時向Cyber-ShotDC抄橋，首先減少多餘按鍵，由上代19個減到13個，而且最常用7個放在機身右邊，操作自然方便好多，而且必要時，單手一樣照拍。<br>打開側邊機蓋，會見到SD/SDHC及MSDuo雙插卡槽，不過就唔可以同時使用，卡位旁邊會有按鍵，SD同MS要二選一。另外機側更會見到HDMI介面，係α入門級首見；好開心以為唔通拍埋高清片？細問下先知兩機竟然「冇」拍片功能，主要用途係SyncBRAVIA電視睇相，真吹脹！</p><p>Snap試拍！</p><p>（a）DT18-55mmF3.5-5.6SAM<br>（b）DT50mmF1.8SAM<br>（c）DT55-200mmF4-5.6SAM</p><p>Profile</p><p>兼容鏡頭：SONYα鏡頭/Konica/KonicaMinolta自動對焦鏡頭<br>記憶：MSDuo/SD/SDHC<br>感光度：ISO100-3200<br>屏幕：2.7吋TFT<br>快門速度：1/4,000-30秒<br>電源：NP-FH50充電池<br>體積：128×97×71.4mm<br>重量：490g<br>查詢：SONY（23452966）</p></body></html>