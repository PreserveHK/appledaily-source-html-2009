<html><header><meta charset="utf-8"><title>嫁女心情 - 左丁山</title></header><body><h1>嫁女心情 - 左丁山</h1><p>地產L好多年前係大L拍檔，做過上市公司主席，相信二十幾年前嘅財經記者會識得佢，後來佢與大L拆伙，自己到珠三角發展地產，卓然成家，而佢家在愛都，做過好多年愛都業主委員會主席，自然相識滿香江。近年地產L返璞歸真，專心捐贈教育項目，好似船務C咁，進入鍾普洋所講之人生第三階段。<br>此日地產L嫁女，在會展中心新翼大堂擺酒，廣宴親朋；在新翼大堂設宴，擺六七十圍酒，都似空空洞洞，冇乜睇頭，不過呢晚有成一百二十圍，場面盛大，主人家要逐圍敬酒嘅話，恐怕會腳軟，後來知道，主人家在台上向各位賓客敬酒，不再周圍行，醒目也。話雖如此，地產L還是與愛女及快婿向親戚、同學敬酒一番，以示禮貌。<br>與左丁山同坐一枱嘅，有兩位中環大賓架，皆是地產L好友，剛好兩人同樣各有兩位千金，讀完書已在社會辦事。左丁山對賓架C及賓架W兩位夫人講：「今晚係你哋偷師好時機，睇吓人哋點樣處理大場面，你哋要各辦兩次婚禮噃！」賓架C夫人睇住新娘長大，世姪女嫁出門，本已有感觸，聽左丁山一提佢嘅愛女，竟然立即面紅，左丁山一見，連忙轉變話題。好多媽咪愛女情切，女兒冇拖拍，為女兒擔心，女兒嫁了，又萬分不捨，心情矛盾之極！許冠文未嫁女之前，就同左丁山講過佢有「女兒焦慮症」，現在梗係講起個女就笑啦。<br>新娘係律師，曾到倫敦讀法律碩士，呢晚佢邀請埋一班年青朋友出席婚禮，有好幾位律師與年青賓架，多數係倫敦留學生。這時候，做律師還好，做賓架就要講際遇咯，佢哋講起工作，就講到restructuing，teamchanges等術語，講到白啲，就係可能被裁啦，無論出身甚麼名校，做開衍生工具與結構性產品嘅，少不免都要面對呢個問題，睇吓呢班年輕人，望吓賓架C與賓架W兩位銀行界成功人物，就諗起呂大樂講香港戰後第一代與第四代之別，新一代賓架，唔易有咁好前途咯。</p></body></html>