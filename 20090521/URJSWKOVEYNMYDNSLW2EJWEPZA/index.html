<html><header><meta charset="utf-8"><title>青心直說：香港版的量化寬鬆 - 胡孟青</title></header><body><h1>青心直說：香港版的量化寬鬆 - 胡孟青</h1><p>將於今年國慶日離任退休嘅金管局總裁任志剛，曾經好抗拒被戲稱為「任一招」，或者佢真係比較鍾意洋人畀佢嘅「YAMBO」稱呼，似十足金融界史泰龍，夠晒威武。計我話，假如可以一招走天涯，又使咩咁多招，金庸小說《雪山飛狐》主角胡斐，佢阿爹就叫做胡一刀，一把單刀就可以成為絕世高手，幾型。<br>講起當年亞洲金融風暴，97年10月，月初恒生指數仲有15100點，28日當天就單日同你跌過1400點，低位仲見過8775，之後一直俾人將個市反覆沽落，到98年8月低見6545，足足較97年8月嘅歷史高峯跌去61%。<br>香港因為透明度太高，先至會俾索羅斯有機可乘，預先沽定期指，挾高拆息，睇死你地供樓負擔比率去到9成以上，供到氣都咳，擺明要趁你病攞你命。佢以為香港真係積極不干預嘅小政府，佢勢估唔到港府以外滙基金作深水魚炮，炸散呢隻從來未輸過嘅大鱷。</p><p>全球招聘得啖笑</p><p>當然，啱啱遇着剛剛，俄羅斯賴債炸死LTCM，搞到置身事外嘅美國要出手救亡，幫咗我哋唔少，外滙基金用咗32個月就回本，呢一場點都係世界金融史上經典一役。<br>今次金融海嘯，歐美不斷出招救市，仍然係紫一撻紅一撻，使咗嘅錢只係救到既得利益者。中央銀行出手買資產一啲都唔奇，新加坡淡馬錫幾十年前已經做緊，當年港府入市效果，其實跟量化寬鬆冇咩分別，唔同嘅地方就係唔使印銀紙。<br>聽聞當年打大鱷，係由許仕仁度橋、任志剛領軍、陳德霖操盤，而當年仲係財爺嘅曾特首，就只係負責點頭決定去馬，同埋買定花生爆谷加紅酒睇戲。<br>因此，雖然有人被戲稱為特首馬房中人，但佢點都係見過世面，未必冇資格接阿任總班。唔明點解有啲儍瓜，竟然建議「全球招聘」金管局總裁，你唔理阿爺點諗，都要諗吓香港會唔會一個唔覺意搵到件無間道返嚟，就算佢係忠嘅，都可能要你幫佢惡補香港金融史。<br>從來冇聽過邊個國家嘅中央銀行行長，搞到要全球招聘，唔通香港真係冇人？抑或係怕咗立法會嘅噪音？<br>胡孟青</p></body></html>