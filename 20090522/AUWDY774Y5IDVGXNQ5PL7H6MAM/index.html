<html><header><meta charset="utf-8"><title>青心直說：寧願蝕息不焗賭 - 胡孟青</title></header><body><h1>青心直說：寧願蝕息不焗賭 - 胡孟青</h1><p>昨天部份報章B1甚至A1頭條，皆大事報道10萬港元活期存款年息由10蚊減到1蚊，其實10蚊跟1蚊究竟有幾大分別，而分別又在那裏，似乎又唔係咁多人講得出，淨係知道有酒樓做1蚊一隻雞，但係同時叫一碗白飯就要10蚊一碗。所以價值呢味嘢，答案未必人人一樣，在乎觀點與角度。<br>大行高層（我嘅舊老闆）最清楚呢期個市點解會升得咁凄厲，話到明主要係因為唔少對冲基金（HedgeFunds）數住傳統長線基金（LongFunds）手花，睇準LongFunds自舊年第4季雷曼爆煲觸發大量贖回潮之後，個倉清得八八九九，手上唔夠貨，今次擺到明係HedgeFunds挾LongFunds，因此資金湧入，焗佢哋追貨。<br>不過，舊老闆都覺得股市升勢開始有啲過火，連李超人昨日都話股市已經升咗兩成幾，叫大家要小心，真係唔好當佢耳邊風。不過超人亦話樓市長線會升，有錢畀首期不妨買樓擺兩三年，但係佢冇講幾多成首期，唔通係講緊十成？</p><p>升得過火　小心小心</p><p>資金周圍搵出路，不過大家都應該留意到，港股市況無甚睇頭之餘，雖然都叫做有啲異動板塊，但國策受惠股炒得越嚟越短癮，小心小心。不過，有大行報告鳴鑼響道嘅或者可以炒多幾日，大家睇吓被大行連環大合唱嘅「東風螺」升到幾癲，唔知嘅仲以為佢啲車加多咗對翼。<br>有人好似今日睇到新聞先至意識到紅簿仔息低，猛問有咩買。費事佢又做點心，只係回應式話畀佢知，假如租金唔大跌的話，有幾隻本地上市嘅房地產信託基金可以揀，視乎佢喜歡邊個嘅物業組合，個人較喜歡越秀房託（405）。不過加多句，如果係炒炒貢賭番鋪就最好過主，人哋一年都係派兩次息，費事有人自己冇運輸錢就改姓賴；將來如果夾硬要賴，就賴滙豐減存款息迫你入市好嘞！<br>胡孟青</p></body></html>