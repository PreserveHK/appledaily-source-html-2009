<html><header><meta charset="utf-8"><title>私家廚房1老少鹹宜：靚糉當紮</title></header><body><h1>私家廚房1<br>老少鹹宜：靚糉當紮</h1><p>家庭主婦都未必個個曉包糉，所以很難相信生於Y世代兼在外國長大的陳柏宇（Jason）識包糉。事先張揚叫包糉師傅要在場傍住，點知Jason一拿起竹葉，就熟練地一叠一屈，落料有序，水草縛得乾淨利落，結果3分鐘包好一隻，不過佢話：「我外婆30秒就可包一隻，屋企人賣糉㗎！」真係失敬晒！<br><br>記者：趙佩倩　<br>攝影：伍慶泉、王文忠<br>場地：帝京軒</p><p>帝京酒店中餐行政總廚羅頌良<br></p><p>入行22年，擅長將傳統菜式加入新元素，加上獨特烹調方法，令簡單食材變得與別不同。</p><p>一日包三十幾隻糉</p><p>陳柏宇7歲時與家人移民多倫多，初時外婆外公在酒樓洗碗，得閒跟酒樓師傅學包糉，日子有功，不但包得一手靚糉，後來更以賣糉起家，發展成大規模的食品批發生意，「我細個跟外婆，記得每逢佢忙住包糉時，就會開枱麻雀俾我玩，唔怕我四圍走。到我大個就幫手包糉，鹹肉糉、鹼水糉、裹蒸糉都識包，每包一隻糉都有錢收，我通常一日包三十幾隻，有時包到無心機會包得好醜樣，不過外婆都會照計人工畀我，轉頭抽起我嗰啲唔合格嘅糉，烚番畀我食。我最鍾意包裹蒸糉，因為大隻又易包，而且人工高啲，每包一隻有兩毫半加幣。」
</p><p>每逢端午倍思親</p><p>Jason食糉食到大，試過由早餐食到晚餐，即使不用吃糉，家裏也要全天候烚糉，搞到通屋都是糉味。可能是食糉食到怕，Jason自05年返港後都未食過一隻糉，但每逢端午節看見街上周圍都賣糉，都會有感而發，「想起以前一家人圍埋忙住包糉的日子，其實好溫馨，家好少可以成家人坐埋一齊了！」</p><p>瑤柱火腿糉（a）</p><p>需時：8小時45分鐘（未計浸料時間）<br>難度：3<br><br>我鍾意食較為鬆化的糉，師傅教路可放多點開邊綠豆；但若想糉身紮實些，可放多點糯米。</p><p>材料</p><p>糯米60克、開邊綠豆30克、鹹蛋黃1隻、瑤柱1粒、金華火腿/肥豬肉各15克、竹葉5片、水草1條<br><br>調味料：鹽/糖/五香粉/玫瑰露酒各少許、生油2茶匙、雞粉/沙薑粉各1/2茶匙</p><p>做法</p><p>1.糯米浸水30分鐘，瀝乾加鹽及生油拌勻。<br><br>2.開邊綠豆浸水2小時，瀝乾後加雞粉及沙薑粉拌勻。<br><br>3.鹹蛋黃加少許生油拌勻；瑤柱浸水3小時；肥豬肉加入鹽、糖、五香粉及玫瑰露酒拌勻；金華火腿以熱水浸15分鐘後，切碎備用。<br><br>4.將竹葉交叠摺成錐形，放入半份糯米、再順序放入半份綠豆、金華火腿、瑤柱、鹹蛋黃、肥豬肉，然後再鋪上剩餘綠豆和糯米。<br><br>5.在兩旁加上竹葉，面冚一塊，將兩邊竹葉向內摺叠，頭尾兩端摺埋，縛上水草，放入水烚4小時，熄火再焗4小時即完成。</p><p>貼士</p><p>烚好的糉宜焗一段時間，讓糯米完全熟透，食落更軟綿。
</p><p>蟲草花水鴨糉（a）</p><p>需時：7小時30分鐘（未計浸料時間）<br>難度：4</p><p>蟲草花是人工培植的蟲草，營養價值與療效甚高，有滋肺補腎、抗衰老、降血壓及提升免疫能力等功效，入口軟嫩甘甜，適合男女老幼。</p><p>材料</p><p>糯米60克、淮山4克（切粒）、薏米3克、茨實4克、炒香黑芝麻1克、瑤柱1粒（浸軟）、蟲草花2克、水鴨胸肉15克、開邊綠豆20克、杞子3克、竹葉5片、水草1條<br><br>調味料：鹽/糖/五香粉/紹興酒/豬油各少許、生油1湯匙、雞粉1/2茶匙</p><p>做法</p><p>1.淮山、薏米及茨實各浸水3小時。<br><br>2.糯米浸水30分鐘後，加入（1）、黑芝麻、雞粉、生油及豬油拌成糉米。<br><br>3.開邊綠豆浸2小時，加入已浸軟的杞子及鹽拌勻成糉豆。<br><br>4.水鴨胸肉以鹽、糖、五香粉及紹興酒略醃後拉油。<br><br>5.將竹葉交叠摺成錐形，放入半份糉米、鋪上半份糉豆、瑤柱、蟲草花及水鴨胸肉，最後放上剩餘的糉豆及糉米。<br><br>6.在兩旁加上竹葉，面冚上一塊，將兩邊竹葉向內摺叠，頭尾兩端摺埋，縛上水草，放入水烚4小時後，熄火焗3小時即可。
</p><p>貼士</p><p>水鴨肉比普通鴨肉味道更鮮甜，加上脂肪少，有利水消腫之效。</p><p>帝皇裹蒸糉（c）</p><p>需時：12小時30分鐘（未計浸料時間）<br>難度：5<br><br>師傅用上乘食材如鮑魚、瑤柱、冬菇及魚翅等名貴材料包成裹蒸糉，斤両十足，認真滋味。
</p><p>材料</p><p>糯米600克、開邊綠豆300克、瑤柱1粒（浸軟）、已發魚翅/燒鵝肉/肥豬肉各2両、已發南非鮑魚/冬菇/鹹蛋黃各1隻、金華火腿1片、栗子3粒（去殼）、蓮子5粒、荷葉2片、竹葉6片、水草1條<br><br>調味料：鹽/糖/雞粉各適量、五香粉/玫瑰露酒各少許
</p><p>做法</p><p>1.糯米及綠豆浸水3小時，分別加鹽、糖及雞粉拌勻。<br><br>2.蓮子浸水2小時後去心；冬菇浸軟後加少許雞粉蒸腍。<br><br>3.肥豬肉加鹽、糖、雞粉、五香粉及玫瑰露酒拌勻。<br><br>4.將荷葉摺半，一橫一直交叠成十字，面放5片竹葉排開，將鮑魚、魚翅、冬菇及瑤柱放在竹葉上，再鋪上半份糯米及半份綠豆，再順序放上鹹蛋黃、肥豬肉、燒鵝肉、金華火腿、栗子及蓮子，再鋪上剩餘的綠豆及糯米。<br><br>5.將1片竹葉放面，然後將荷葉兩邊摺起，再把上下兩端摺叠起來，用水草打十字紮實，放入水烚6小時，熄火再焗6小時即可。</p><p>貼士</p><p>烚熟後若經冷藏存放，翻熱時至少要烚40分鐘，確保糉熱透。</p><p>蓮子桑寄生茶（c）</p><p>需時：3小時（未計浸料時間）<br>難度：2<br><br>吃完糉又飽又滯，不妨煲這個甜茶清清喉嚨，據講還有補肝腎、除風濕及降血壓療效。
</p><p>材料</p><p>桑寄生100克、水5公升、蓮子10粒、雲耳1球、冰糖適量
</p><p>做法</p><p>1.蓮子浸水2小時後去心，然後再加少許水隔水蒸30分鐘。<br><br>2.雲耳浸軟後隔水蒸20分鐘，切碎備用。<br><br>3.煲滾5公升水，下桑寄生煲2小時，隔渣，放入冰糖、蓮子和雲耳煮勻即成。
</p><p>貼士</p><p>可用片糖代替冰糖。</p><p>竹葉點處理？
</p><p>揀竹葉要揀嫩身，顏色較青淡；竹葉和水草買回家後要用滾水烚10至20分鐘，再用開水冲乾淨。竹葉有分底面，包糉時平滑的一面應向入；粗糙一面向外。</p><p>包糉StepbyStep</p><p>查詢：</p><p>（a）鴻星海鮮酒家26280080<br>（b）帝京酒店帝京軒26226161<br>（c）逸東酒店逸東軒27101093</p></body></html>