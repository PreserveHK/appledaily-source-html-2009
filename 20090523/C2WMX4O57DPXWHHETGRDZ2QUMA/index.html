<html><header><meta charset="utf-8"><title>資本家買《紐時》 - 左丁山</title></header><body><h1>資本家買《紐時》 - 左丁山</h1><p>《紐約時報》名揚世界，被視為美國最佳報紙，歷年獲得普列茲獎無數。不過呢張報紙嘅財政管理認真水皮，搞到周轉不靈，家備受財政壓力，周圍撲水。點解堂堂大報搞成咁，睇落係「近親繁殖」管理之故。大股東Sulzberger控制董事會，控制B股股權89%，家庭信託條文寫得好緊，外人無法玩「分而治之」嘅把戲嚟引誘部份成員作反。你估家族之中，一定代有才人出咩，記得瑞典就有一個大傳媒集團，家已去到第六代，仍然生機勃勃，不過此乃異數，並非常態。<br>《紐約時報》蠢在股價高企時，花掉二十億美元回購股份，以低價賣掉時代廣場嘅舊總部，用五億美元買入現在嘅大廈，但又以二億二千五百五十萬美元求售新大樓，此外又曾以高價買入《波士頓環球報》及波士頓紅襪棒球隊，近月賤價求售球隊，仍然搵唔到買家。<br>識得做報紙，未必識得做買賣，《紐約時報》竟然學人玩財技，卒之輸到貼地，導致「野蠻人壓境」（barbariansatthegate）境地，兩位大亨CarlosSlim（墨西哥首富）與DavidGeffen（荷李活唱片及電影大亨）分別表示有興趣收購《紐約時報》，令蘇斯貝格家族大感不安，聲言絕不出售，喺佢哋眼中，Slim與Geffen都係滿身銅臭之庸俗資本家。<br>呢位Geffen先生原來係出身寒微，讀書不多，赤手空拳打天下之輩。發大達之後，捐咗兩億美元畀UCLA醫學院，唔知算唔算係「贖罪」？佢出道不久，去咗紐約一間著名藝人代理人公司WilliamMorris工作，做信差房（Mailroom）阿頭，呢份工原來需要大學學位資格，Geffen亂噏話自己係UCLA畢業生。公司寫信去大學求證，UCLA嘅覆函嚟到之後，當然首先由信差房收信，Geffen膽敢用蒸氣開咗信封，取出原函，擺一封偽冒嘅入去，咁就過咗骨，咁就有份工做落去，andtherestishistory，一路向上爬，成為唱片界大老闆，與史匹堡及Katzenberg合組DreamWorks製作及發行電影。Geffen今年六十六歲，已是億萬巨富，買起《紐約時報》，隨時有銀。呢位出身Brooklyn嘅波蘭俄羅斯混血兒窮小子，偽冒學歷竟成巨富，如果真的成為知識分子報紙老闆，是否夠諷刺？
</p></body></html>