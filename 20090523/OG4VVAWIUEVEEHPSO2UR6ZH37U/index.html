<html><header><meta charset="utf-8"><title>IfIwereLinusCheung.......假如我是張永霖......</title></header><body><h1>IfIwereLinusCheung.......<br>假如我是張永霖......</h1><p>08年12月4日，張永霖、王維基出任亞洲電視執行主席及行政總裁，多年來累積蝕逾50億元的亞視，前路出現了曙光。12日後，王維基倒台。09年2月12日，207名亞視員工接大信封。今日，我們在黃金時段看到重播完又重播的《流星花園》。千瘡百孔的亞視，經歷多番易手，現又有台灣老闆蔡衍明「泵水」，聲言改革講過N次，到頭來又是一個模樣，連立法會議員李永達要去信立法會，要求政府考慮收回亞視牌照。「打工皇帝」張永霖上場半年，除了踢走王維基、裁員、及證明亞姐沒有造馬之外，究竟做了些甚麼？假如你是張永霖，你又可以做些甚麼？　撰文：李全</p><p>麥玲玲（堪輿學家）<br>瘋狂派錢谷收視！</p><p>全球飽受金融海嘯衝擊，人人擔心飯碗，麥玲玲卻認為亞視應食住個勢進行大改革，製作遊戲節目瘋狂派錢，為觀眾創造夢想同機會：「但派錢必須真金白銀，唔好閘住閘住，銀彈攻勢萬試萬靈。」玲玲又轟亞視節目冇噱頭，是導致收視低的主要原因，她提議亞視舉行發掘模的節目：「一來可以幫自己台發掘新面孔，肥水不流別人田，另方面又可以將電車男由電腦吸過嚟電視，一舉兩得。」</p><p>谷德昭（電影人）<br>重金聘請橋王！</p><p>「我會加谷德昭人工先，因為人工實在太低！」一向計仔多多的肥谷，認為亞視要破釜沉舟就得打持久戰，首先要花錢聘請橋王度橋，然後製作出有份量節目，令觀眾建立收視習慣，整天開着電視看，他說：「電視節目好講包裝，佢好似一份報紙咁，時事、財經同娛樂節目統統包羅萬有，要有多元化畀觀眾選擇，同時要製作多啲節目，令對家冇得鍊。」</p><p>黃麗梅（亞視主持）<br>吸納大牌藝人！</p><p>憑主持亞視飲食節目，被捧為一姐的黃麗梅，對公司的一蹶不振愛之深、責之切，也不諱言公司最缺大牌藝人：「家亞視有台灣撐腰，正好利用呢個優勢翻身，可以將綜藝節目移師台灣，既可共用中天資源，又可利用佢哋邀請當地大牌藝人參加，用小成本製作出有台星撐場嘅大騷。」對於亞視近期將陳年外購劇安排在黃金時段播放，黃麗梅更是毫不畀面：「電視台冇自己嘅製作，單憑外購劇係好難留住觀眾。」</p><p>蕭若元（資深製作人）<br>開設福建頻道！</p><p>蕭若元認為亞視積弱多年，很多問題未解決，但現有台灣財團支持，正是挽救頹風的最佳時機：「佢哋大可將台灣中天電視製作搬嚟香港播，台灣藝人喺香港好受觀眾歡迎，既然佢哋有呢批資源，真係無謂浪費。」他又提議亞視開創先河，開啟一條數碼頻道播放閩南語的節目：「由福建嚟香港嘅新移民多不勝數，佢哋難得有同聲同氣嘅節目可以欣賞，會零舍有親切感。」</p><p>張堅庭（導演）<br>張永霖報新聞！</p><p>冇個性、冇生命、冇錢、冇自家節目，張堅庭認為這些都是亞視積弱多年的死穴：「既然家有新注資，好應該搞番起電視台獨特嘅風格。首先製作一啲人冇我有嘅節目，始終資訊同觀眾息息相關，所以亞視應製作每小時5分鐘的新聞簡訊節目，製作費有限，但可以幫助吸納觀眾。」他又認為張永霖人工最高，最應該為亞視出力：「佢可以喺每日中午報道新聞，又或者搞個《永霖論時勢》，用幽默抵死手法出嚟評論時事，對觀眾都會有新鮮感。」</p><p>彭志銘（次文化堂社長）<br>炒晒班二打六！</p><p>假如彭志銘是張永霖，則要視乎有幾多人工，才決定下幾多工夫：「重賞就梗係有勇夫，畀得錢少咪求其應酬吓；價錢中中哋咪請班人返嚟做我啲嘢；如果多錢到分股畀我，咁就千祈咪派個台灣婆（指亞視行政總裁胡競英）過嚟。」彭志銘又稱亞視四線藝員太多，應該全部裁掉，他說：「一個電視台，只要請個有氣勢壓到場嘅藝人過嚟，一個都有人睇，佢哋應該試吓撬阿姐（汪明荃）過嚟。」</p><p>詹瑞文（舞台劇演員）<br>我會請番王維基！</p><p>去年曾發聲明炮轟亞視誹謗及臨時辭演亞姐決賽的詹瑞文，認為亞視當務之急是招攬食腦人才：「我首先會請番王維基，佢係一位有創意嘅人，好有噱頭，跟住會請林奕華同周梁淑怡返嚟幫手，佢哋都係有火嘅人，可以喺唔同層次上將亞視大革新。」</p><p>我是誰<br>港大生變打工皇帝</p><p>現年61歲的張永霖（LinusCheung），71年於香港大學經濟及政治科學系畢業後加入國泰航空，離任前升至副董事總經理。89年獲前港督衛奕信邀請，借調入政府中央政策組工作，94年出任香港電訊行政總裁，年薪逾千萬，被喻為「打工皇帝」。98年，盈科數碼與香港電訊合併為電訊盈科，張永霖擔任公司副主席，04年離職。張永霖又於07年在港台主持《張永霖的世界》，與聽眾分享他的人生經歷，去年出任亞視執行主席。</p><p>妙想天開<br>五奇招救亞視</p><p>亞視一沉不起，真是並非一招半式便能扭轉乾坤。橫死豎死，倒不如玩另類救市方案，分分鐘殺出一條血路。<br><br>1.無綫有MyTV，亞視都可以「賣」TV，將整個電視平台搬上網賣，讓競投者經營。<br>2.每日24小時播足《魚樂無窮》，市民可省回養金魚錢。<br>3.山寨文化當道，大可翻拍無綫人氣劇，整兩套《畢打自己人之打爆外星人》同《學警狙擊之我和Crying有個約會》，賣埠不愁冇市場。<br>4.研製挑戰廣播尺度的節目，辣㷫平機會、婦女會、明光社等組織，越鬧越多人睇。<br>5.在討論區聘請專人為自家的節目挑毛病，增加話題性。</p><p>娛樂資料庫：亞視大事記</p><p>1973年<br>麗的呼聲取得轉型為免費電視，改名麗的電視。<br><br>1976年7月<br>麗的中文台首次直播新博彩遊戲「六合彩」。<br><br>1978年8月<br>佳視倒閉，不少花旦小生如白彪、梁小龍、米雪、李麗麗、曹達華、伍衛國、余安安及秦沛等轉投麗的，人強馬壯。<br><br>1980年<br>開拍百集長劇《大地恩情》，收視撼贏無綫的《輪流傳》，15集後更腰斬。</p><p>1981年<br>徐小明執導、梁小龍主演劇集《大俠霍元甲》大受歡迎。同年麗的首次賣盤予澳洲財團，翌年邱德根入主，易名亞洲電視。<br><br>1985年<br>亞視為與無綫抗衡，舉辦亞洲小姐，首屆冠軍為黎燕珊，多年來發掘不少花旦，如利智、伍詠薇、葉玉卿和楊恭如等。</p><p>1986年<br>新增電視先生選舉，開創男士選美之風。翌年再創辦《未來偶像爭霸戰》抗衡無綫的新秀歌唱大賽，張立基、甄楚倩及蔡濟文等一度跑出。<br><br>1987年<br>中文台易名為黃金台，英文台名為鑽石台。<br><br>1989年<br>中英文台再易名為本港台及國際台，沿用至今。<br><br>1993年<br>與無綫同購下台灣劇集《包青天》播映權，鬧出雙包案，兩台更試過同一時間播同一集。<br><br>1994年<br>林百欣增持亞視股權，成亞視單一大股東。林百欣接手後，即發動挖角戰，重金挖走沈殿霞及何守信等無綫台柱。<br><br>1998年<br>動用全台小生花旦拍攝劇集《我和殭屍有個約會》，贏盡口碑。同年製作資訊節目《尋找他鄉的故事》，屢獲好評成王牌節目。同年紅色資本家吳征入主。<br><br>1999年<br>首創由藝員朱慧珊、何守信報道新聞。同年播出台劇《還珠格格》，收視拉近成五五波，後亞視主力以外購劇迎戰。<br><br>2000年<br>鳳凰衛視股東陳永棋、劉長樂及內地商人封小平入主，並由封任行政總裁。<br><br>2001年<br>購入外國遊戲節目《百萬富翁》，由陳啟泰主持，創下了39點高收視，無綫急急推出鄭裕玲主持的英國遊戲節目《一筆OUT消》救亡。</p><p>2002年<br>亞視再無新猷，返回積弱狀態。02年陳永棋出任行政總裁，惜掌舵四年仍無法扭轉虧損劣勢。<br><br>2007年<br>查氏家族入主，無綫前高層如費道宜及何定鈞分別上馬。同年改台徽。<br><br>去年底<br>管理層大換血，前電訊盈科副主席張永霖及城市電訊主席王維基空降亞視，分別出任執行主席及行政總裁。王維基上任12日，突辭任行政總裁一職，改任顧問。<br><br>今年<br>台灣商人蔡衍明入主。<br><br>資料來源：《蘋果》資料室</p></body></html>