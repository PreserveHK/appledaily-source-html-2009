<html><header><meta charset="utf-8"><title>星街：關淑怡不嫁孩子的爸</title></header><body><h1>星街：關淑怡不嫁孩子的爸</h1><p>柴九話齋，人生有幾多個十年。關淑怡過了四個十年，做過樂壇天后又做過未婚媽媽。當下，囝囝都7歲了，為生活為事業乜都好，關淑怡那怕豁出去，不變的是依然剛愎，不要阿仔經手人照顧，不要他一分一毫，縱使他要求組織家庭，她也繾綣無名份的愛，這位21世紀單親媽咪選擇單人匹馬兩脇插刀保護兒子，還有竭力保護「他」。　撰文：朱倬誼</p><p>過去10多年，關淑怡由九十年代樂壇天后變成未婚媽媽，05年她復出時承認未婚產子，此後謠言滿天飛，先後傳過其子賢仔的父親是華僑、喇嘛及曾志偉。這天關淑怡在中環接受訪問，提起志偉疑似阿仔老竇隨即嗌救命，苦笑說：「志偉係我世叔伯，冇可能，我覺得好慘，救命呀！佢邊有見過我個仔呀？」<br>傳志偉是孩子經手人，原因是賢仔被指貌似志偉，其次是有指志偉對她母子很照顧，關淑怡卻說：「佢對個個都照顧㗎，志偉仲話有冇搞錯，傳我同你？我點出嚟見人呀？我話uncle，傳我同你，家係我唔使結婚！我先唔使出嚟見人呀！」</p><p>拒索取金錢</p><p>另一傳聞是賢仔父親是宗教界人士，關淑怡卻模稜兩可說：「佢有冇宗教我唔知。」至於兩人有沒有聯絡，她說：「少啦，佢應該都有佢嘅忙。」對方有否提出過組織家庭？關淑怡說：「都有，不過係我唔得，我唔係太適合結婚嘅人，我太需要私人空間，鍾意攤吓hea吓，結咗婚冇咁free，或者我未ready，寧願做singlemother。」<br>關淑怡直言他在生活上從沒照顧過她，她說：「因為我唔係呢種人，我唔會要求亦唔會畀機會佢提出。」一毫子都冇要過？她說：「我靠我自己！」他是孩子的爸，天經地義背負養兒責任，偏偏她拒人千里，說道：「可能我性格問題，唔想自己個仔女只注重爹哋媽咪係啲乜嘢人，想佢知道自己嘅價值、知道呢一刻我係singlemother，我做媽咪嘅係會保護佢。」<br>關淑怡做單親媽媽有自己的看法，但對缺乏完整家庭的囝囝來說未必公平，她則說：「要組織家庭唔係諗或者講咁簡單，兩個人真心相愛唔一定要結婚。如果大家尊重個小朋友，就唔應該擺志偉上枱，老竇係冇得作㗎，但佢從來冇問過，如果佢問，我唔會隱瞞。況且拍唔拍拖、結唔結婚，都係我私人事，我唔需要同人交代。」問關淑怡，你還愛他嗎？她想一想，徐徐說：「我唔可以話唔愛，變成……好難形容，總之感覺係唔一樣。」</p><p>有子萬事足</p><p>7年來，關淑怡不遺餘力把他的身份埋藏，她說：「都過去咗，仔都7歲，不足掛齒啦。」她似乎要把保護他的責任扛上身，她也說：「講真，我有內疚感，我係公眾人物，有啲嘢好難避免記者會問，我身邊嘅人會好慘。」<br>關淑怡說兒子的性格像她，才7歲已需要私人空間：「平時我哋會打PSP，佢仲話乜你咁蠢㗎媽咪。我會送佢返學放學，星期六日盡量陪佢。飲吓茶我最鍾意㗎啦，佢同我好似，話媽咪你去飲你嘅茶，我去搵我嘅朋友，佢又好要自己空間。佢畫畫好叻，日日都送一幅畫畀我嘅。其實佢好懂事，獨立性高，叻我好多，好識講嘢，仲好識人開心。我家對住個仔有得攬就攬，有得錫就錫，唔係大個嘅時候：『阿媽我要坐你大髀』，唔知點啦，到時佢仲大隻過我呀。」</p><p>我行我素尋開心</p><p>再戰樂壇，關淑怡的成績表與當紅期難免有距離，倒是她看得開，還哈哈大笑：「即係話我唔夠紅啦？哈哈！以前還以前，我都想擺低以前嘅嘢。家會覺得歌手冇咗主動，因為工作環境同氣氛同以前好唔同，我自己都要適應。其實我唔mind，花無百日紅，你點比較啫，但只要做好自己想做嘅嘢，人哋會尊重，我都會覺得有價值。」</p><p>辛勞為餬口</p><p>種種迹象，說明了關淑怡貫徹我行我素，她曾經走在時代尖端，形象前衞百變，她卻自評為冇形象：「我做番自己之嘛，鍾意着乜嘢衫就着乜嘢衫，鍾意扮靚就扮靚，係唔化妝出嚟嚇你就嚇你。不過隨住年紀長大，自己會豁出去多啲，你會開心啲，咁辛苦做嘢為乜嘢呢？咪又係為生活，為開心啲之嘛，呢樣先係人生嘅基本需要。」<br><br>攝影：葉君海<br>場地：亮明居<br>化妝：WendyLee<br>髮型：CalvinChanofQGPRIVATEiSALON<br>服裝：StellaMcCartney</p></body></html>