<html><header><meta charset="utf-8"><title>轆Book：最快開篷拉利　限量499部賀F1</title></header><body><h1>轆Book：最快開篷拉利　限量499部賀F1</h1><p>為賀法拉利第16次攞到F1車隊總冠軍，集合F430三大型號優點於一身、成史上最快開篷拉利嘅ScuderiaSpider16M，全球限量僅499部，到港嗰部喺Showroom驚鴻一瞥已要走人，叫價四百幾萬有錢都要諗吓先？唔緊要，香港25個Quotta晨早滿晒，中咗今期六合彩都趕唔切落訂。<br><br>記者：徐影龍<br>攝影：譚盈傑
</p><p>打破F50圈速紀錄</p><p>一次已經好叻㗎啦，仲要16次F1車隊總冠軍，呢個數字真係唔講得笑，背後肯定投入咗天文數字嘅研發費用同車手合約費，花咁多錢，勝在好多技術都用得番喺民用級嘅拉利上，F1波箱就係其中最佳例子之一。咁有紀念性，廠方早已計劃推出建基於F430、集合Scuderia嘅力量、再加Spider開篷特色嘅拉利，取名ScuderiaSpider16M。掛得F1牌頭，性能絕對有突破，廠方喺Fiorano賽道上作測試，ScuderiaSpider16M就有本事創下開篷拉利嘅最快圈速紀錄，除4.3LV8偈達到510匹馬力輸出，以及配搭6速F1波箱及F1-Trac系統等優勝技術外，最主要係採用大量碳纖物料，全車僅重1,340kg，比F430之前嘅Spider足足輕咗80kg，令到0-100km/h僅需3.7秒，極速達到315km/h，有馬力兼具F1操控表現，終於打破F50保持咗十幾年嘅圈速紀錄，晉身成最快嘅開篷拉利。</p><p>戰意取代浪漫</p><p>成為最強開篷拉利，ScuderiaSpider16M卻只係全球限售499部，點會唔爭崩頭？雖然香港好叻，返到25部，不過早已被認購清光，真正有錢都買唔到，代理都係將架車擺喺Showroom一日，傳媒影完相就要移走架車，相當之矜貴。16M有幾快、好唔好揸話唔到畀你聽，但試坐感受總可分享一下。內櫳陳設以麖皮為主，暗啞色再加上紅線車邊，自有一番高貴味道。由頭燈內框、側鏡、車尾橫柵到中控台、中央手枕位、冷氣位、軚盤及門邊等，均全部用上碳纖，想像一下，好難再有過往坐Spider遊車河嘅浪漫感，取而代之嘅係熱情澎湃嘅戰意。當然，男同女根本唔會介懷16M溫柔定戰鬥格，咁珍貴嘅車都俾你揸到或坐到，虛榮滿足感已非一般常人所能了解，呢一句，應該可以代表全宇宙整體嘅意見。</p><p>搶眼徽章</p><p>規格</p><p>引擎：4,308ccV8NA<br>馬力：510hp/8,500rpm<br>扭力：470Nm/5,250rpm<br>傳動：6速F1波箱，雙離合器<br>售價：約450萬<br>查詢：ItalianMotors（28080978）</p></body></html>