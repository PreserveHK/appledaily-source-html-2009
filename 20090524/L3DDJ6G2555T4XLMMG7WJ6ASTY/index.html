<html><header><meta charset="utf-8"><title>誰可代替 - 左丁山</title></header><body><h1>誰可代替 - 左丁山</h1><p>任總離任，雖然係喧傳已久之事，仍然引來極大篇幅報道，可見任總之新聞價值甚大。五月十九日中午飯過後，聽到市場消息，話政府會在下午收市後宣佈任總離職，於是大家密切留意，四點過後。有消息嘞，任總真係鐵定十月一日拜拜，但邊位繼任呀？冇講，於是大家又有猜測，唔通唔係特首辦主任陳德霖？仲有邊個可以做呢個位呀？賓架Ｋ打電話嚟叫左丁山猜吓。於是胡亂諗咗一輪，講四個人畀賓架Ｋ度吓：第一位係葉澍堃，一九八八年副金融司，上任財經事務及庫務局局長，一九七三年港大畢業，未夠六十歲。賓架Ｋ話：「唔似，葉局長個個星期日在馬場董事廂房宴客，唔知幾風騷輕鬆，又做埋米芝蓮美食大使，享受美食過癮到極，點會重新捱苦呀？」第二位係馬時亨！賓架Ｋ話：「賓架馬想做官嘅話，就唔會辭去局長唔做啦，唔似，佢家鍾意做教會HappyMan。」第三位係許老爺？賓架Ｋ話：「更加荒謬，許老爺連一人之下萬人之上嘅政務司司長都唔追求，做乜要妨礙佢半個徒弟陳德霖嘅前途。」係噃，此番話甚有邏輯。<br>咁講法，有冇官場之外嘅人選呀？譬如鄭海泉、梁錦松、柯清輝，或者啲經濟學、財務學大教授例如王于漸、鄭國漢、廖柏偉、楊瑞輝、陳玉樹等等？賓架Ｋ話美國有傳統去搵大學教授做聯儲局主席，但香港從未如此做過，相信保守嘅曾特首與溫總理唔會贊成，至於搵商業銀行大班，又恐怕有利益衝突之嫌，畀議員一個藉口嚟攻擊官商勾結，本來梁錦松係外滙高手，做過財政司，係金管局總裁十分適合人選，最弊佢做財政司時被逼辭職，仍有陰影呢。</p><p>學啲simpleandnaive嘅人講，環球公開招聘呀？點可以呀，英倫銀行、聯儲局、日本央行、歐洲央行、星加坡金管局何曾試過環球招聘咁重要嘅職位？金管局總裁一定需要中央信任，特首OK先至得，點會搵外援？一啲人講公開，講透明度，講到上晒腦，根本不理會現實情況，係政治不成熟一類，辯論都嫌嘥氣。佢哋齊聲講公開招聘，如果突然搵到一個李小加咁嘅人物，相信到時某些議員又會鬧北京隻手伸得太長！</p></body></html>