<html><header><meta charset="utf-8"><title>敏妮Talk：一技傍身 - 溫敏妮</title></header><body><h1>敏妮Talk：一技傍身 - 溫敏妮</h1><p>前排有位讀者一明喺敏妮Blog留言，佢係F7學生，考完Alevel，家陣遇上選科嘅煩惱。佢話之前睇敏妮Talk，叫冇乜特別興趣嘅學生，讀金融相關科目，睇完之後，佢就更加有決心想讀BBA（工商管理）。由於BBA入面都有唔少科目揀，佢起初諗住揀金融同會計，但又覺得太多人讀，即使畢業競爭都好大，所以就諗好唔好讀BBA加Engineering。</p><p>會計是金融之本</p><p>關乎讀者前途問題，敏妮畀意見之前，問過位大學講師意見，佢話要視乎一明喺金融同數學呢兩瓣夠唔夠強，如果夠強的話，揀金融同會計較好，始終係一門專業，喺香港有一個專業資格傍身始終有啲保障。至於BBA只係一般嘅學位，Engineering前景亦都只係一般。<br>好明顯，講師朋友都係建議一明揀金融同會計。其實敏妮都贊成，尤其係讀會計呢一科，因為只要係同金融經濟有關嘅嘢，講到尾都會同會計有關。所謂會計，就係搞掂盤數，細到一家蚊型公司會計文員，大到央行行長，最重要都係睇得掂，同搞好盤數。</p><p>拆解企業真面目</p><p>最近睇雜誌訪問國際會計權威《FinancialShenanigans》作者HowardSchilit，佢最撚手係拆解巨型企業修飾後嘅財務報表，喺訪問裏面佢講到，巨企嘅財務騙術萬變不離其宗，就係將公司真實嗰盤數、即係佢嘅財務狀況扭曲，等睇起嚟更切合管理層「需要」。<br>敏妮當然希望一明讀會計，有朝一日好似Schilit咁，幫小投資者揭開企業嘅假面具。就算未達到HowardSchilit咁深功力，正如講師朋友話齋，會計係一門專業，唔怕搵唔到食。再講，睇得通上市公司盤數，對於自己投資都有好處。<br><br>溫敏妮<br> http://wanmanli.com/blogs/ </p></body></html>