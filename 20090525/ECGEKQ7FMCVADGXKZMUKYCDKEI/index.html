<html><header><meta charset="utf-8"><title>巾幗梟雄榜　孫海棠．胡定欣苦學姚嘉妮　勾搭三猛男　胡定欣嫌海棠唔夠姣</title></header><body><h1>巾幗梟雄榜　孫海棠．胡定欣<br>苦學姚嘉妮　勾搭三猛男　胡定欣嫌海棠唔夠姣</h1><p>姚嘉妮去年辭演劇集《巾幗梟雄》中的十三點情婦孫海棠，讓胡定欣冷手執個熱煎堆，劇情安排她周旋在李成昌、敖嘉年和黎耀祥3個男人間，姣到出汁，她卻指角色與其真性格兩極，演來頗吃力，更嫌自己姣勁未盡，尚有進步空間。　撰文：比華利</p><p>胡定欣在無綫劇集《巾幗梟雄》中扮演孫海棠，為人心地善良，喪夫後為生活被迫成為黑幫頭目彭鏗（李成昌飾）的情婦，但卻真心愛上蔣家大少蔣必文（敖嘉年飾），但遭彭鏗捉姦在床，後來她嫁給柴九（黎耀祥飾），可是柴九又染上肺癆病亡，令她飽受喪夫之痛。</p><p>「我做得太保守」</p><p>《巾》劇監製李添勝最初意屬姚嘉妮演海棠，但當時她有孕，讓胡定欣執二攤。胡定欣說：「添哥最初同我傾角色性格時，佢話海棠姑娘好十三點，我覺得角色性格同姚嘉妮好近似，佢參演一定拿揑比我準，我本身性格就直腸直肚，完全冇呢樣細胞。所以我演嘅時候將平時姚嘉妮畀我嘅印象，作為角色參考。」胡定欣認為演姣比扮奸更困難。<br>劇集出街，胡定欣演繹的海棠姑娘姣爆幕前，可是她卻謙稱自己的成績僅僅合格，她說：「睇番套劇，我嫌自己做得太保守，唔夠姣，又未夠風騷，其實我應該演得再放啲，尤其係眼神同肢體形態上要多啲配合。」<br>胡定欣笑言這次是拍劇以來，牽涉最多感情線的一次，足足有3個男拍檔，她說：「但3條感情線都唔同，面對鏗爺，我只係做一個求生活無憂嘅情婦，自己要好似一隻小貓咁嗲佢，我雖真心愛上必文呢個大少，但可惜佢份人太乞人憎，最後柴九對我最有情有義，所以甘願嫁畀佢。」</p><p>被捉姦超慘情</p><p>劇情發展至胡定欣遭李成昌撞破姦情，她與敖嘉年光着身子被棉被和大麻繩綑綁着，胡定欣指這段戲拍時很辛苦：「始終兩個人背對背綁埋一齊，好講平衡，因為必文為求脫難，係咁掙扎，於是啲大麻繩就越扯越緊，拍呢場搞到我企到腳軟，周身骨痛，但出嚟效果好好，辛苦真係值得。」</p><p>今晚劇情<br>第20集：柴九必文大廝殺</p><p>四奶奶（鄧萃雯飾）為保必文（敖嘉年飾）性命，故意透露柴九（黎耀祥飾）大難不死，更將會以牙還牙報仇，必文為了自保，故意吩咐下人表示需包船漏夜到上海，引柴九上船殺他，身穿皮革護身的必文，最後以刀和火槍殺柴九，柴九負傷到教堂找白朗大夫而獲救。可惜柴九誤以為四奶奶為了保住必文性命而出賣自己，因而鬧翻。必正（吳卓羲飾）得知兄長必文設局再次殺柴九之後，怒氣冲冲以木棍追打必文。震天漕運的當家慘被炮彈打死，眾兄弟一致推舉柴九為大當家，柴九最後與四奶奶冰釋前嫌，四奶奶要求他除不可殺必文之外，做甚麼事情都可以。由於得知太平軍將殺到，大奶奶（謝雪心飾）為保兒子必文性命，故意要求長發叔剪去必文的髮辮，此時柴九率領弟兄帶備火槍到蔣家誓要殺必文，同時又命沙家幫兄弟保無錫平安。</p><p>小八卦：二掌櫃拍劇解悶</p><p>在《巾》劇中飾演慶豐年二掌櫃的甘草演員孫季卿（圖），左後邊頸部多年前長了一顆脂肪瘤，雖然脂肪瘤越來越大，但季卿叔不欲將瘤切除。他說：「醫生話我年紀大唔好割，拍劇時咪用頭髮遮吓，同埋鏡頭遷就吓囉。我好鍾意演戲，如果唔拍劇又會好悶，不過太辛苦嗰啲我都唔接㗎啦。」現年77歲的季卿叔是佳視藝員出身，佳視倒閉後於麗的及無綫當特約，至84年簽約無綫為合約藝員，多年來多扮演掌櫃和管家等角色，而季卿叔對中國文學素有研究，閒來有寫詩詞歌賦甚至作粵曲。</p></body></html>