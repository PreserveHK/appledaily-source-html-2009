<html><header><meta charset="utf-8"><title>中環在線：白高敦嚇走英國有錢佬 - 李華華</title></header><body><h1>中環在線：白高敦嚇走英國有錢佬 - 李華華</h1><p>上個月，英國首相白高敦向有錢人開刀，新財政預算案，提出向高收入人士徵收50%入息稅，呢招劫富濟貧，嚇走唔少有錢佬。好似英國地產大亨SolZakay，就二話不說退出英國市場。<br>《星期日泰晤士報》報道，SolZakay將會唔做ToplandGroup同埋UKTopland主席兼行政總裁，改為出任集團離岸母公司嘅顧問。報道仲話，SolZakay成家人已經「移民」去咗以色列，仲會喺母公司Gibraltarj（直布羅陀）總部留一段時間；至於佢兄弟Eddie，將會成為英國業務主席，長駐英倫。<br>Zakay對於好多人嚟講，可能比較陌生，但記唔記得舊年滙控（005）出售英國金絲雀碼頭總部泡湯，立即再開bid，惹嚟唔少財團青睞，其中一個就係Zakay兄弟。據講，Zakay對滙控英國、美國同埋巴黎3個總部都好有興趣喎。</p></body></html>