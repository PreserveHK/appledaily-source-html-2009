<html><header><meta charset="utf-8"><title>中環在線：雅高易主新名一改再改 - 李華華</title></header><body><h1>中環在線：雅高易主新名一改再改 - 李華華</h1><p>雅高企業（8022）早兩個禮拜話公司要改名做唐路彩娛集團，但早兩日又話，為咗更清晰反映公司日後將業務轉型至手機彩票在線娛樂業務，所以個名要再改，今次唔要「唐路」兩個字，新名就咁叫做彩娛集團。呢啲轉變，意味王華生家族嘅巴士同埋旅遊代理業務將會淡出雅高。<br>其實王氏家族成員喺新股東張晚有入主後已逐步離開，3月公司宣佈董事會變動，王華生辭任主席兼非執行董事，但獲委任為榮譽主席；佢姪仔王煒基就辭去非執董職務。至此王氏家族只剩番王華生個仔、董事總經理王敏超仲留喺董事會，不過可能都係過渡性安排。<br>雅高近年出現唔少問題，06年被證監上門搜查，後來又被發現漏報多宗關連交易，又延遲公佈06及07年度業績，公司本身連同王華生、王敏超兩父子因此齊齊被港交所（388）公開譴責。可能因為咁，王氏家族都冇乜心機搞落去，不如賣殼好過。</p></body></html>