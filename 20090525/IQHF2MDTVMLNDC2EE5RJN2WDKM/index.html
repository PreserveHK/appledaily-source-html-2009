<html><header><meta charset="utf-8"><title>金手指：才子窩輪大縮窩 - 孫柏文</title></header><body><h1>金手指：才子窩輪大縮窩 - 孫柏文</h1><p>有日坐喺自己《蘋果日報》財經組個位度上網睇blog，見到blogger「荒木茂」寫政府對付豬瘟用咗「流感大流行」呢5隻字，因而覺得政府硬膠。</p><p>政府架床叠屋</p><p>因為「流感」呢兩字，其實係「流行性感冒」縮寫，所以流感後再加「大流行」簡直係架床叠屋兼無謂。見到有人對語言咁執着，孫柏文當然即刻想啲後生傳媒工作者學吓。有見及此，就叫坐我隔籬嘅同事高明輝睇睇。<br>點知因佢check緊自己買咗嘅衍生工具收市價，仲要越check越現青筋，我要用盡三寸不爛之舌，佢先肯睇。佢睇完就問我：「咁點呀？」我就答：「你唔覺得重複咗咩？真係好難諗個比流感大流行更無謂嘅詞彙。」<br>到呢刻，高明輝已走番去睇啲衍生工具收市價，但唔知係咪個問題觸動到佢，佢好激動咁企起身話：「有！就係『窩輪大縮窩』！」</p><p>窩輪意義新解</p><p>我即刻問：「邊度有重複？窩輪嘅窩只係warrants嘅war，縮窩嘅窩就係引伸波幅中impliedvolatility嘅vol。」<br>高：「窩輪唔係warrants，其實係一句說話嘅縮寫。」我問：「咁窩輪究竟係乜嘢嘅縮寫呀？才子……」高答：「窩輪其實係14隻字。就係『街貨一多即縮窩、買咗好似俾人輪』！」<br>後生可畏，才子果然係青出於藍勝於藍。<br><br>孫柏文<br> http://phatdat.blogspot.com </p></body></html>