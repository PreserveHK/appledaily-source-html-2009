<html><header><meta charset="utf-8"><title>中環在線：小超戴博士帽　老竇老婆NoShow - 李華華</title></header><body><h1>中環在線：小超戴博士帽　老竇老婆NoShow - 李華華</h1><p>四叔李兆基添乖孫好歡喜，香江首富李嘉誠亦不讓其專美，長子Victor李澤鉅噚日獲加拿大西安大略省大學，頒授榮譽法學博士學位。據講今次係Victor首個博士學位。</p><p>首次做博士　只得保鑣傍住</p><p>「第一次」的確係好寶貴，咁啱遇着狂風兼黃雨，更加令人難忘。唔知係咪貴人出門招風雨，又或者超人忙於公務，搵商機抗通脹，抑或怕搶咗個仔風頭，所以並冇現身力挺乖仔；更奇怪嘅係，超人媳婦、小超人老婆王儷橋依舊低調，冇帶仔女一齊嚟同老公分享喜悅，只見兩名長實（001）公關同兩名保鑣傍住，場面好似爭咁啲。<br>不過Victor都喺台上坐足全程，差唔多個幾兩粒鐘，睇埋學位頒授典禮先至鬆人。咁難得着住件博士袍，Victor臨走前拉埋兩位企足全程嘅保鑣、長實公關大員，同埋一位拖篋叔叔一齊合照留念，仲笑到見牙唔見眼。之但係，Victor可能趕時間返屋企同家人共敍天倫、同爸爸加餸慶祝，冇接受傳媒訪問，不帶走一片雲彩就走咗。<br>其實Victor喺美國史丹福大學攞到土木工程學士同埋結構工程碩士學位，今次獲加拿大嘅大學頒授榮譽博士學位，可能係佢同加拿大有一定淵源，皆因長和系公司，尤其係Victor做主席嘅長江基建（1038），一直有投資加拿大。<br><br>李華華<br>mailto:LiWaWa@AppleDaily.com</p></body></html>