<html><header><meta charset="utf-8"><title>金管局獵頭 - 左丁山</title></header><body><h1>金管局獵頭 - 左丁山</h1><p>找人代替任志剛為金管局總裁，按法例規定，本是財政司司長之事，佢有全權委任，決定任期與薪酬。但香港特區政府係弱勢政府，畀啲無厘頭議員講兩講，財政司司長竟然成立咗一個委員會畀意見，自招麻煩矣。冇委員會猶自可，有咗之後，議員就有藉口追問：你哋見過幾多個候選人，唔該公開，點解唔公開招聘？總之畀晒機會啲天真搗蛋派議員跟進，兩位曾先生會周身唔得閒。老實講，你估星加坡金管局會公開環球招聘總裁乎？李光耀先生唔信任嘅人，休想有希望。<br>凡係大機構招聘，即使在報紙賣晒廣告，從來都係形式，有頭有面有料之人，除非突然間儍咗，絕對唔會主動自動寫求職信嘅，梗係獵頭公司打電話上門游說，先至夠塵啦。劉健儀劉江華等人話要向「寫咗百幾封求職信仍未找到職位」的人交代，實在令人發笑，呢類人士即使值得同情，亦冇理由有資格做金管局總裁嘅啫。大機構搵到獵頭公司，其實已係心中有人，搵獵頭族代勞做場戲而已，又或者叫獵頭族搵十幾個人嚟揀吓，你估真係自動寫信應徵就得呀？<br>曾司長搵咗馮國經、張建東、龐約翰三人為顧問，又搵唐裕年（MartinTang）畀意見，唔知有甚麼標準，龐約翰要滙豐收購HousholdInternational，搞到滙豐業績一鑊泡，已失去了頭上光環，此人無眼光，彰彰明甚。馮國經有世界視野，幾乎識勻財經界叻人。唐裕年呢，唐炳源先生之孫，唐驥千先生之子，不肯繼承祖業（南海紗廠），成為香港獵頭界名人，退休前係SpencerStuart主席，Victor與Martin在上世紀八十年代與梁家鏘（Chris）合組Techno-Ventures，從事創業投資活動，早有淵源，佢哋應該識得揀人嘅，有資格有資歷做金管局總裁呢個位嘅「候選人」，如果佢哋唔識，好打有限。佢哋嘅最大挑戰，就係搵一位比陳德霖更適合嘅人出嚟，相信唔會搵到。</p></body></html>