<html><header><meta charset="utf-8"><title>轆Book：着燈震軚窩心提示　落雨也不怕</title></header><body><h1>轆Book：着燈震軚窩心提示　落雨也不怕</h1><p>近排連環落大雨，路面行車線若隱若現，經驗不足好易越軌過線都唔知。Benz新E-Class到港，未講穩定舒適前，先欣賞新AttentionAssist系統，所有不當過線、過度扭軚等行為，電腦會即時着燈兼震軚提醒你，加埋原廠GPS、自動雨撥、頭燈等，風雨飄搖都揸得安心穩陣。<br><br>記者：徐影龍　<br>攝影：黃子偉　<br>Model：Debby</p><p>電腦知你瞌眼瞓</p><p>新E-Class可算係Benz近期重頭戲，呢架撈過界、正式取代CLK嘅新E仔，單門Coupe版有過往E系穩定舒服特質，更融入CLK火辣轎跑特性，最令我驚喜係AttentionAssist系統，電腦會先記錄你揸車習慣，再用70項行車數據分析你有無唔妥，如Cut線過慢，車前鏡頭就會偵測到偏離地下行車線，又或忽左忽右、突然大幅度扭軚等，電腦都會判斷你為瞌緊眼瞓，除錶板「咖啡燈」即時啟動，軚盤亦會輕微震動，雙管齊下提醒你，相當之體貼細心。<br>雖然AttentionAssist系統主要為防止你揸到瞓着覺，不過其實對雨天路面一樣有作用，遇着大雨，路面白色行車線真係幾難辨認，邊行邊歪時有發生，加上識自動調校嘅水撥同頭燈，大雨細雨、偏暗極暗等唔同環境，都識得校到最啱為止，有埋GPS提你轉彎，幾惡劣環境你都可以專心揸車。</p><p>低風阻慳油17%
</p><p>新E-Class分四門Saloon版同雙門Coupe版，今日先試更有轎跑味道嘅E350Coupe，對比舊作外形變化可算幾大，頗有08年巴黎車展上現身過嘅ConceptFascination影子，更為硬朗之車身線條，視覺上較為沉實穩重，而Coupe版更有驕人嘅0.24Cd風阻系數，不但對速度提升有影響，連帶耗油都有所減少，配合燃油直噴技術，耗油量大幅減少17%，值得一讚。<br>E-ClassCoupe再細分E250、E350、E500，除年尾登場嘅頂級E500AMG版外，其他版本主要分別在於引擎同馬力，內裝豪華設備大致相同，包括真皮座椅、高級木質飾板、多媒體大芒連GPS、天幕式天窗、夜視系統、11個安全氣袋、自動緊急煞車，再加Pre-Safe主動式安全防護等等，大量高科技設備，證明Benz確實擺咗唔少心思落新E-Class。
</p><p>Mercedes-BenzE350Coupe</p><p>引擎：3,498ccV6<br>馬力：272hp/6,000rpm<br>扭力：350Nm/2,400-5,000rpm<br>傳動：7前速半自動波箱<br>售價：$768,000<br>查詢：BenzHK（25948128）</p></body></html>