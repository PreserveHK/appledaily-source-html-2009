<html><header><meta charset="utf-8"><title>青心直說：大行報告真係咁靈？ - 胡孟青</title></header><body><h1>青心直說：大行報告真係咁靈？ - 胡孟青</h1><p>大行報告錦上添花與落井下石嘅威力，大家唔難耳聞目睹，問題係呢條咁十拿九穩嘅財路係點樣鋪成，就係用散戶血汗錢層層堆砌而成。<br>本來大行報告內容分析理據及財務模型，例如DDM、DCF及WACC等等，係重要盈利預測工具，初入行寫分析報告，真係當佢係寶，睇番十幾年前嘅大行報告，明顯有份量兼正經好多，當年嘅分析員睇每一間公司唔只實地考察，仲會加入好多行業分析比較數據。<br>今天大部份人睇報告，只側重於目標價，題目少有以往語帶雙關之幽默感，多數單刀直入，例如「大美人」新鮮滾熱辣嘅地產股報告，題目就話明新地（016）係「地產發展股嘅Prada」，既然題目一點就明，睇埋印於當眼處之目標價97蚊，你就會有如條件反射般死跟。<br>部份大行嘅研究報告，寫到明只供內部參考，冇理由咁快就唱通街，但係越話保密，就越顯得資料矜貴。</p><p>搭順風車要識落車</p><p>近年最奇怪現象就係市場出現先知式預言股價報告，基本分析內容與理據輕描淡寫甚至欠奉，唔知係唔係趕住攞生意，唔得閒堆砌。<br>投行打開門做生意，最緊要係班客肯俾你牽住鼻子走。<br>班客知道自己報告睇先，明知市場短期表現講情緒而非理性，明知大部份呢類報告會快速自動流落街頭，甚至被媒體廣泛報道，製造市場情緒指標，即係話自己作為大行客戶，每每捷足先登，後面有人護航，自然會跟住報告買。<br>至於散戶，當你見到幾家主要大行不約而同調升內銀股、內房股或本地地產股、收租股目標價後，股價如有神助，你話情緒會唔會不被影響？於是報告就產生「自我完成」現象。<br>究竟分析員係唔係真睇好樓市是另外一回事，大家都係做番場大龍鳳啫，將來你唔識落車輸番出去，都唔可以怪佢哋，皆因願者上釣，冇人迫你跟佢買。<br>可能下個星期佢哋又不約而同睇淡同一個板塊，大家都係睇住資金做嘢，搭得順風車，真係冇數得計，唔怪得連分析員都懶得去計，整個確信買入、沽出，或者搞吓評級升降，搞掂就出街。<br>胡孟青</p></body></html>