<html><header><meta charset="utf-8"><title>轆Book：尖嘴雙城易搵位　一天光晒</title></header><body><h1>轆Book：<br>尖嘴雙城易搵位　一天光晒</h1><p>出街Shopping先嚟落雨，仲要周街無錶位，停車場又爆，唔通個天都唔鍾意我？面對一日塞足14個鐘、轆多過人嘅尖沙嘴廣東道，泊靚位使乜求神問卜，尖嘴雙城搵位易兼有免鐘着數，大可慢慢食飽再行街街啦。<br><br>記者：梁美甜<br>攝影：楊錦文<br>Model：Ruby</p><p>日泊<br>海港城最抵</p><p>揸開車又或者行開街都知海港城車位最多，唔使講喇，單係海港城就已經有4個停車場，包括海港城海運大廈、海港城港威1、2、3號共4個停車場，車位達2,000個之多。尤其係海運大廈停車場，有室內及Rooftop露天停車場，車位多易搵位，夜晚玩浪漫仲可以揀露天停車場，一覽180°維港景色，朝7晚11每小時收費$20，尖沙嘴嚟講唔算貴。<br>除近PacificClub的3號碼頭露天停車場之外，海港城幾個停車場都有消費免費泊車優惠，平日由下午3時起入車計，兩張單消費達$500而其中一張係食肆消費單即可免費泊5個鐘，周末及假日則一張單消費達$200即刻Free兩粒鐘。</p><p>1.消費FreePark：海港城海運大廈</p><p>每小時<br>$20（7am-11pm）；$16（11pm-7am）<br>查詢：21186903</p><p>2.最易搵位：海港城港威</p><p>每小時$24<br>查詢：21186906</p><p>3.露天睇維港：海港城3號碼頭停車場</p><p>每小時$22<br>查詢：21186912</p><p>夜泊<br>中港城$60泊黃金時間</p><p>中港城可以話係廣東道霸王，仲要係最平同最貴都盡攬，事關日泊由朝6至晚8，時租要$25，由夜晚8點起至第二朝6點則每小時收費$15，遷就晒晚飯時間。以前日間唔多人泊，搵位容易，最近商場推出多個日夜泊優惠，車場使用率即時大增，想平泊就要早少少到霸定位喇！<br>車場入口較僻，廣東道向佐敦方向，入口位處消防局旁，加上交通繁忙，記得收慢打定燈，唔覺意隨時Miss咗入口。家推出中午12點入車，任何消費都可以免費泊2小時，另有地庫夜泊，由5pm泊到2am都只係$60，車場車位大約380個左右，有泊趁早。</p><p>夜晚行街最抵：中港城</p><p>每小時$25（6am-8pm）；$15（8pm-6am）<br>查詢：27360511</p><p>其他就腳選擇</p><p>尖沙嘴只得一個政府大型停車場，位於中間道，離廣東道有段距離，但可經由港鐵到達。其他停車場多處於大型商場或商廈內，平均每小時$20至$24。</p><p>北京道1號</p><p>每小時<br>$20（00:00-17:59）；$24（18:00-23:59）</p><p>溫馨提示：入口唔喺北京道，要由廣東道入，沿北京道一過燈口就見。</p><p>新太陽廣場</p><p>每小時$22（一至五）；$24（六、日及假期）<br>提示：由梳士巴利道或中間道轉入九龍公園徑，於朗廷酒店車場入口附近。</p><p>中間道多層停車場</p><p>每小時<br>$20（7am-11pm）；$16（11pm-7am）<br>提示：距廣東道較遠，出入口處於中間道。</p><p>大雨中瀟灑疾走</p><p>採訪當日天文台掛黃雨警告，整天都落着滂沱大雨，幸好駕駛住「高人一等」嘅Qashqai，距地204mm，就算路面積滿水被車濺起都不至於遮晒前方視線，人多車多亦可預見到遠處擠塞情況，老早就「閃」定。Qashqai採用SACHS吸震筒懸掛系統，喺出入車場又或者不斷穿梭廣東道一帶路段都好，大雨中轉向靈活依然發揮高度穩定性，雨灑得密拍不了照時，大家走入車廂，打開超大全景天幕天窗，觀看雨點打落窗面時居然出奇地好看，悶氣也消一半，怪不得那麼多人鍾意大天窗喇！</p><p>日產Qashqai</p><p>引擎：1,997cc直四CVT<br>馬力：137ps/5,200rpm<br>扭力：20.4kgm/4,400rpm<br>傳動：無段變速波箱附6速+/-<br>查詢：合誠汽車（28035333）
</p></body></html>