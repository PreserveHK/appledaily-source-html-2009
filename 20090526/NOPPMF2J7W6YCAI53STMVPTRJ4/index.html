<html><header><meta charset="utf-8"><title>中環在線：吉利李總踩電動車冇市場 - 李華華</title></header><body><h1>中環在線：吉利李總踩電動車冇市場 - 李華華</h1><p>股神畢菲特入股比亞迪（1211），掀起一陣環保電動車熱潮，內地「汽車狂人」、吉利汽車（175）主席李書福亦有話要講，佢冇評論人哋有冇買錯貨，但就不厭其煩咁叫記者，一定要全面研究電動車，認為油價超過每桶200美金至有商業價值喎。咁樣講，兩年後比亞迪部電動車需求咪凍過水？<br>李書福質疑，有幾多人真係甘願為咗環保，走去買成本較高嘅電動車呢。佢話老百姓好現實，邊部成本化算咪買邊部車囉，所以汽車企業前提係考慮效益，仲話只要成本條數計到啱，吉利都可以即刻推電動車咁話。<br>吉利不嬲重點發展小排量汽車，最近食正國策優惠條水，有記者問李書福吉利係咪比市場走快一步？佢笑笑口話：「不準確，這樣講我們就會驕傲，人家聽了不高興。」跟手有心有意咁講到吉利只係跟住世界趨勢走，睇準國策關心百姓而再作調整喎。</p></body></html>