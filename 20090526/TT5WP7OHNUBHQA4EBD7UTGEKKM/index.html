<html><header><meta charset="utf-8"><title>所謂遴選 - 左丁山</title></header><body><h1>所謂遴選 - 左丁山</h1><p>原來政府早已在去年底成立一個三人遴選小組，再加一名義務顧問，向財政司司長曾俊華提供意見，如何搵人接替金管局任總。<br>弱勢政府即是弱勢政府，本來外匯基金條例已賦予財政司司長充份權力去委任金管局專員（總裁），而外滙基金諮詢委員會係財政司司長嘅當然對口單位，何解曾司長要另行成立一個三人小組呢？合乎常理嘅推測就係曾司長唔敢一個人孭晒飛，要搵啲獨立權威人士畀意見，壯下膽以預備定火藥來應付議員嘅攻擊。但是如此一來，議員有更多口實嚟砌政府，隨便舉幾個問題：（一）三人小組有何權限？（二）如何組成？（三）為乜係馮國經張建東龐約翰三位，而唔係李業廣、劉遵義加浦偉士或者係利國偉，史美倫加祁連活諸如此類？（四）馮張龐三位先生與唐裕年提供了甚麼候選人名字？（五）有何遴選準則？<br>一言以蔽之，就係自招麻煩。其實曾司長可以私人守秘式諮詢晒上述或更多元老及資深人士，最後選一位（曾特首當然一路知道過程，並且同意）交畀中央摸摸底，OK之後就自己宣佈，而且要在宣佈任總離任之日同時宣佈，咁就充份顯示行政主導，讓國際金融界知道十月一日邊位入主金管局，免除一切無謂猜測。至於有人反對咯喎，佢哋既無法律根據，亦無實際依據（其他國家例子），咪由得佢哋講啦。<br>家就麻煩嘞，遲遲先至公開一個不應存在之三人遴選小組，又要隔一輪先至宣佈接任人選，基本上已自貶香港作為國際金融中心形象，而且最弊嘅係，反對派鬧得更加熱烈，唔會熄火。特區政府有時強為公關而做公關，為spin而spin，就好似玩澳洲boomerang（回飛轉），擲得唔好，飛回來扑自己個頭！<br>橫睇掂睇，想搵一個人可以比較容易得到王岐山同意，得曾特首曾司長信任，銀行金融界可以認受，十月一號返工就即刻做嘢，唔使過一段實習/學習、體驗期嘅，香港只有陳德霖一位，之不過，用三人小組方法揀選，置外滙基金諮詢委員會於不顧，對新人（即使唔係陳德霖）不甚公道，可惜也。</p></body></html>