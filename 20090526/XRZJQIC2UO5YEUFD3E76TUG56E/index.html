<html><header><meta charset="utf-8"><title>中環在線：王維基復出城電返中環 - 李華華</title></header><body><h1>中環在線：王維基復出城電返中環 - 李華華</h1><p>電訊魔鬼王維基嘅城市電訊（1137）噚日派上學期成績表（中期業績），條數靚靚仔仔，所以業績記者會唔使再咁慳家，終於可重返「金鐘三寶」其中一寶嘅酒店搞記招，就番班記者唔使撲入葵芳office，連財務總監阿Nick哥黎汝傑都好開心咁話，講咗3年終於可以返中環！<br>先排去完大埔挑戰自己，然後又同「飯局大師」行埋，成個電視人咁款嘅老王，自然成為焦點，有記者問佢係咪重新歸位，出席業績發佈會（因為上次noshow）？</p><p>入亞視冇乜收穫</p><p>又有人問佢啲電視經驗幫唔幫到香港寬頻發展？老王呼寃話上次冇到，係去咗英國主持一個研討會，咁多年只noshow過一次咋，所以冇話咩復出唔復出嘅。至於自己喺其他字頭短短嘅經驗，更加唔會話對公司有乜幫助。<br>家佢最大挑戰，唔係另起爐灶，而係點樣將公司分工分得好啲，例如主席就做番主席要做嘅嘢，總之希望公司建立一個長遠團隊，有良好企業管治咁話。但華華相信老王嘅頭號心願，依然係取代8號仔成為寬頻一哥！</p></body></html>