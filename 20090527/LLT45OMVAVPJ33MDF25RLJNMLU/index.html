<html><header><meta charset="utf-8"><title>青心直說：一賺二虧七平 - 胡孟青</title></header><body><h1>青心直說：一賺二虧七平 - 胡孟青</h1><p>上證指數已經從1664低位反彈過千點，升幅達60%，行情火熱，不過，聽聞內地廣大散戶似乎唔覺自己有好大得益。內地有網上調查顯示，近7成投資者表示自己跑輸指數，雖然亦有近4成投資者能賺取蠅頭小利，獲利率最多達60%，而獲利超過1倍嘅投資者只有約10%。最奇怪嘅係，個市都叫做勁彈過，竟然仲有30%投資者話自己輸突，當中更有10%話輸到嘔。<br>內地市場亦有所謂「一賺二虧七平」，即係賺錢只係一成人，兩成輸錢，七成平手。多數投資者低位唔敢買，怕低處未算低，而且早前個個睇淡，自己好難唔受影響，甚至在低位先至壯士斷臂。反彈過程中天天都覺得係頂，偏偏每日嘅頂都變成明日嘅底，宏觀條件明顯要你看淡後市，結果過早沽出或者根本無膽再入市。要做波動市賺大錢嘅1成人，真係唔懶得。身處資金市、政策市，先抽出一箭雙鵰食盡兩條水嘅股票，總較大海撈針穩陣，反正任你有幾多時間，都好難跟得晒千幾隻本地股票，唔收窄範圍，盞累自己冇覺好瞓。</p><p>炒股唔使高IQ</p><p>有人會問炒股票需唔需要好高IQ，話你知，早前在巴郡一年一度嘅股東大會裏面，股神畢菲特就畀咗一個錦囊佢嘅小股東，話「投資並不只是關於個人智商嘅遊戲」，佢仲話，「假如你智商超過150，就請你先將其中嘅30賣畀別人。你並不需要過高智商，因為過高智商有時反而會害咗你」。唔知呢啲係咪叫做聰明反被聰明誤。<br>其實投資最重要係先睇清楚同埋確定風險，然後才睇有幾多可能出現嘅回報。好多投資者唔理風險上咗車，跟住就問可以有幾多回報，縱非錯判形勢，亦係搞錯次序。高風險應享高回報，但並不擔保唔會totalloss。本來唔想冒險，甘願低回報，結果可能收穫更豐，但一樣有可能totalloss，因為所謂嘅「低風險」，只係你自己話嘅。<br>又睇唔通又要身痕，鎖定目標小注買嘢傍吓身，升又有份，跌又唔使輸瓜，關鍵在控制注碼。例如話畀你知家買樓收租最多收5厘，而買二三線寫字樓收租閒閒哋都有6至7厘，你會點計點揀點取捨？買磚頭好還是買磚頭股好，抑或買入專注做商舖寫字樓代理嗰一隻好？唔講係邊隻，反正只此一家，自己搵到就搵啦！<br>胡孟青</p></body></html>