<html><header><meta charset="utf-8"><title>中環在線：賭王唔見人　叉燒包頂檔 - 李華華</title></header><body><h1>中環在線：賭王唔見人　叉燒包頂檔 - 李華華</h1><p>上個月信德（242）人事大變動，賭王何鴻燊頭馬蘇樹輝等3名重臣離任，二房何超瓊為首三姊妹地位更加鞏固，加上早排超瓊收到恐嚇信之餘，私人同美高梅嘅合作又遇上阻滯，噚日股東周年大會自然吸引唔少記者到場。<br>之不過，同兩個禮拜前澳博（880）AGM一樣，都拒記者於門外。至於身兼兩家公司主席嘅賭王，亦冇走出正門打招呼，傳媒無緣得知佢對後市獨到見解，或者搵佢評吓馬交政情，有啲可惜。<br>上次蘇樹輝都肯出嚟講兩句，今次信德留低啲乜嘢畀記者呢？之唔係兩個載咗食物嘅餐盒連一包檸檬茶，裏面除咗有乾燒伊麪、燒腩仔、牛，仲有蝦餃、燒賣、炸春卷、蛋撻仔……點心太多，未能盡錄。<br>不過，點解冇葡京「名菜」叉燒飯，唔通想釐清同澳博關係，反映權力核心何在？好彩仲有叉燒包頂數，稍解大家對叉燒相思之苦。</p></body></html>