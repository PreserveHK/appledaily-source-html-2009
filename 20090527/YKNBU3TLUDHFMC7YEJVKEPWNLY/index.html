<html><header><meta charset="utf-8"><title>獵頭講命 - 左丁山</title></header><body><h1>獵頭講命 - 左丁山</h1><p>財政司司長曾俊華講及金管局專員遴選小組有一位義務顧問唐裕年（MartinTang）。馬丁去年十月自SpencerStuart退休，享受生活，若非政府叫到，佢點都唔會將時間為他人獵頭，香港有唔少國際獵頭公司，其中三間經常接到政府及大公司生意，專獵頂級人頭嘅，有RussellReynolds，SpencerStuart，與KornFerry，分別由唐裕年，RaymondTang（姓鄧）與AndrewTsui（徐）三位率領，前兩位都算獵頭界大阿哥，尤其是Raymond。兩人退休後，好難搵人代替。Ray哥做呢行好耐好耐，馬田只係半途出家，中年轉型，故此呢行之中Ray哥可說係本港獵頭教父。<br>以前在獵頭界亦有名氣嘅張志剛現在做咗「一國兩制研究中心總裁」，寫咗篇文批評金管局總裁任命搞獵頭騷，實屬多餘，左丁山同意之。好彩唐裕年係義務嘅啫，否則金管局總裁年薪九百萬，可以收佣金二百至三百萬元，肥過肥豬仔。聽講啲大獵頭公司最近工作繁忙，頻頻出動，到政府或半政府機構做pitching，爭取新合約。點解喺呢個時候忙呢？原來好多合約工在九月或十月到期，現在就要搵定獵頭公司去搵人，遲啲放暑假就難搞啲咯。</p><p>以前同張志剛傾過，最近亦碰到一位獵頭老手，傾起一啲高級職位，例如CEO，未必次次都係最叻嘅候選人得到職位嘅；譬如董事會對幾位合心水之人，爭持不下，往往大家達成妥協，就係聘請一位爭議性最少，各董事都可以接受嘅人物，而唔係最適合帶領公司向前嘅叻人。獵頭Ｋ話：「我試過撞板兩次，入咗袋嘅佣金都跌番出嚟，就係因為我冇注意到董事會內之政治與董事之面子，我強烈推薦嘅人最後被否決咗。我現在都開始信吓命，一啲唔應該登其大寶嘅人物可以憑種種不同因素或一連串的巧合事件，成為CEO。」在商界打滾得耐，累積一定經驗之後，就唔再會天真，此乃成長過程，至於信唔信命，好難講。到賽馬車會吃飯，主人家設計師Ｆ話收到一封虛擬電郵，用英文寫嘅，十分抵死，作者不詳，內容主要嘅大意譯做廣東話就係：「阿爸識按摩，結婚三日遇貴人，摩頭摩身摩到財神，幾十億銀紙令阿媽心震，叫阿爸好好服侍另一個女人，我一出世就有司機保鑣陪我hea，全家生活幸福好過癮，好過癮！」設計Ｆ話：「你估係邊啲人發放嘅呢？」</p></body></html>