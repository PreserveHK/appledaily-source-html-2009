<html><header><meta charset="utf-8"><title>轆Book：轉子引擎50歲越老越好火</title></header><body><h1>轆Book：<br>轉子引擎50歲越老越好火</h1><p>無綫重播《頭D》，漫畫始祖成功將AE86神話化，但現實中真正神話，不得不提高橋兄弟架RX-7；事關Mazda努力經年，將極難研發嘅轉子引擎越Run越成熟，到今日已經50個年頭，偏偏呢位50歲阿伯未來仍然大有搞頭，有排都未熄火。<br><br>記者：徐影龍<br>車輛提供：MazdaHK</p><p>三大謬誤　以訛傳訛</p><p>發展到今時今日，轉子引擎喺車迷心目中雖然係諗頭好好嘅設計，但實際銷量同收益，遠遠不能跟廠方投入嘅人力物力成正比，唔係無人識欣賞，只係太多車迷對佢有誤解：
</p><p>1.轉子引擎唔襟捱？</p><p>轉子引擎構造唔算複雜，但精密度必需準確，稍為磨蝕漏氣，就會造成引擎艙污染及壓力唔夠，所以最多人彈就係轉子易壞難維修。查實1991年，一向歐洲車玩晒嘅利曼24小時耐力賽，失驚無神畀Mazda彈咗架787B出嚟，仲要砌低M.Benz攞埋冠軍，轉子引擎平地一聲雷，從此威震車壇。試諗吓，長時間超高轉踩入紅區、不停煲24粒鐘副偈都頂得順，仲攞埋冠軍，咁仲唔算捱得？不過維修難係事實，莫講街邊車房唔識整，就算萬事得自己都要專業技師同器材先搞得掂，所以RX-7、RX-8幾乎無水貨出現。</p><p>2.食油但唔夠扭力？</p><p>轉子只需1/3圈便做到「進、壓、爆、排」引擎運作，所以一對650cc轉子排氣量便等同2,600cc車，就算唔裝Turbo都有250匹馬力。跟1.3L車比耗油梗係大，但公平啲同番2.6L車比，大概只係多5%耗油，無傳聞咁誇張。低扭的確唔係強項，但僅限於4,000rpm以下，一上到7,000rpm至9,000rpm就嚟料，可以話屬鬥中、尾段嘅車種。<br></p><p>3.萬事得將放棄轉子？</p><p>開發、維修成本比傳統引擎高，等到頸都長先有新一代RX，見到RX-8玩四門房車Feel，好多人以為萬事得回塘從良。事實係RX-7雖已停產，但RX-8絕非後繼替代品，只係廠方打另一個市場嘅策略性型號。據可靠消息稱，RX-7將有真正改良新Model出場，玩番單門Turbo小跑車，值得期待。<br>咪以為轉子只可配辣跑，廠方91年已成功開發出轉子、氫氣、電能三合一引擎，芬蘭政府家陣已用緊最新成品RX-8HydrogenRE，試驗其實用性。</p><p>效率高傳統引擎一倍</p><p>十幾年前第一次聽車迷老死噴口水，講解轉子引擎有幾勁，齋聽個名已覺得佢好型，初初聽乜都唔識，估計應該同質子、負離子無關啩。查實遠在1959年，由德國工程師FelixWankel發明，及後萬事得瞓身注資將佢發揚光大，第一部市售型號就係1967年嘅CosmoSport（110S），到近年就有獨領風騷嘅RX-7同RX-8。轉子有乜咁特別？有網站用萬幾字去詳細解釋，今日簡單扼要講一次；跟市面99.9%車用嘅往復式引擎好唔同，轉子引擎內艙接近8字形狀，內裏有粒三角形、邊位略弧嘅金屬物體，將引擎艙一分為三，運作時喺引擎艙內以非固定軸心方式不停轉，順時針每轉一圈就做到進氣、壓縮、燃爆及排氣呢四個核心動作，傳統四衝程引擎就要兩圈，所以做到低cc高轉數嘅優勢。亦由於毋須Cam同嘩佬等大堆裝置，更大量減少活閥組件，引擎變得更輕盈小巧，最啱車仔細細嘅小辣跑。</p><p>Sam（錦田車場老闆）</p><p>「我公司返開日本零件到港，不過好少見到有二手轉子引擎，始終日本本身都唔多。我喺日本揸過RX-8，重量分佈做到完美嘅50/50，所以操控、過彎表現的確好好。高轉特別強，順暢，唔會有「頂」嘅感覺。而比RX-7更好之處，係NA偈無TurboLag，較順暢，相信耐用性亦較Trubo車高。缺點係始終覺得低扭唔夠強，不過喺市區行已好足夠。」</p><p>MazdaRX-8
</p><p>引擎：654cc×2RotaryGenesis<br>馬力：231ps/8,200rpm<br>扭力：21.5kg-m/5,500rpm<br>傳動：6前速手波，FR<br>售價：$448,990<br>查詢：MazdaHK<br>（28931112）</p></body></html>