<html><header><meta charset="utf-8"><title>有長俸最幸福 - 左丁山</title></header><body><h1>有長俸最幸福 - 左丁山</h1><p>滙豐銀行減息趕客，十萬元存款，一年得利息一元，買個菠蘿包都買唔到，要嚟做乜？利息減到咁低，一來係因為全球央行放水印銀紙，逼降利率，二來係熱錢湧來香港泊碼頭，水浸銀行，滙豐當然係冇法子水來土掩先至趕客啦，如此情況繼續下去，容乜易出現負利率，我哋放錢入銀行仲先畀手續費？<br>利息咁低，苦了退休人士，揸住退休金，譬如五百萬元，一年收到幾多息？以一年定期存款計，即使有1.2%，都係得六萬銀。五千蚊一個月，點夠維持退休前生活水平？買滙豐股票啦，驚住跌一半，冇以前咁穩如鐵塔咯噃；不如買REIT，年息有十厘以上（2778冠君最高時曾有廿幾巴仙），但投資專家警告，買地產信託投資基金可升可跌，有本金收回之風險，退休人士未免有啲擔心。<br>六十歲退休，揸住五百萬元退休，生活到九十歲，以目前之息率，咪話唔驚驚哋。相形之下，公僕退休最幸福，一位月收政府支票三萬元之公僕，由六十歲到九十歲，收足三十年，即一千零八十萬，安安穩穩生活無憂。折算現金，月收三萬，一年三十六萬，以一年定期存款一點二厘計，相等於擁有本金三千萬元，恨死私人公司職員。譬如陳方安生、曾特首呢啲最高級公務員，曾有報紙報導，佢哋除咗收了一大筆現款之外，還可每月得長俸九萬元，以上述利率折算，佢哋等於另有一筆九千萬元退休基金收息，一位月收一萬嘅退休基層公僕，等於擁有一筆一千萬元基金。<br>公僕嘅長俸長食長有，直至過身，正斗到極，正因如此，特區政府之長俸負債（pensionliability）究竟有幾多，實在難以估計。美國GM（通用汽車）就因為要長期支付大量長俸畀退休工人，故此每架汽車之固定成本極高，難與日本汽車競爭，經濟不景一來，就陷入破產邊緣。以前啲精算師計錯晒數，極度低估人均壽命，搞到啲長俸制危機四伏，美國有不少公司畀長俸拖垮。香港現時生育率甚低，人口老化，特區政府之長俸，能無隱憂？
</p></body></html>