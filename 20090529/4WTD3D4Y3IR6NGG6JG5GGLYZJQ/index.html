<html><header><meta charset="utf-8"><title>青心直說：可以睇淡不可做淡 - 胡孟青</title></header><body><h1>青心直說：可以睇淡不可做淡 - 胡孟青</h1><p>期指結算日好淡雙方打得燦爛，以表面走勢論，早前淡友本來略佔上風，然而好友卻未鳴金收兵。小妹舊東主始終係大行，日前飯局，前上司已一語道破許多人百思不得其解之為甚麼，今次升市顯然係對冲基金挾傳統基金，迫佢哋追貨，與有排唔會好嘅實體經濟無關。大家應該明白點解當前可以睇淡，但係唔可以做淡。<br>以下一則，是個人近期用作教學之實例：去年11月試過小注買入一隻16500收回嘅熊證，短線賺3格嫌冇肉食冇收割，結果再坐一會就要等足半年，喺3月頭至走得甩，雖然好彩仍賺3格，其間已損失不少機會成本，所以睇得準都要夠狠。<br>前周五（15日）見恒指先升412點尾市卻只升249點，代表個市升唔到，於收市前小注再開隻17700收回嘅熊仔，然而上周一（18日）個市先跌456點後好快跌幅收窄到唔夠300點，即係話個市跌唔落，在經驗教訓下，即時決定於網上自行了斷賺兩成。講得咁大聲其實賺晒都係千幾蚊咋，小注小壓力，只係用嚟測試自己對大市短期走勢嘅判斷。</p><p>追貨要揀落後股</p><p>論炒輪操作之靈活，當然不及小輪后E般一日來回炒十幾轉牛熊證，E真的可以連廁所都唔去，自問呢啲錢唔係我等一日到黑撲嚟撲去嘅人所能賺。E最幫得上忙就係時刻監察輪商嘅行為，同埋個別股證嘅資金流向，呢啲資訊好重要，尤其在妹仔大過主人婆嘅衍生市場，只係識睇期指盤路，已經唔足以定輸贏。<br>身邊不少市場中人近期收到「料」，指大市要先稍作調整，恒指要先見萬三至萬五點水平，之後才再會升到你唔信、一舉挾上兩萬甚至兩萬五千點。只是當市場上一傳十、十傳百，將同一組信念口耳相傳，再真的傳聞也只會淪為主觀願望。<br>中國銀行（3988）於假期前升近一成，P/B仍然只係1.76倍，還有13分人民幣股息未除；工行（1398）現價P/B係2.67倍，不過已經除咗息；至於建行（939），P/B已經達到2.52倍，班傳統基金唔係癲嘅，就算真係被迫要追貨，都寧願揀隻落後嘅。<br>不過或者有人鍾意唔睇P/B睇股東資金回報（ROE），中行、工行、建行嘅ROE分別係14%、19.4%及20.9%，你又會點揀？跟勢還是信自己？<br>胡孟青</p></body></html>