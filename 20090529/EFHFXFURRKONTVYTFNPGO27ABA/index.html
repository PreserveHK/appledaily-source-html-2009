<html><header><meta charset="utf-8"><title>索愛轉片王　Hea煲400mins</title></header><body><h1>索愛轉片王　Hea煲400mins</h1><p>Walkman呢個名，試問邊個唔識？咪隨身聽囉！之但係……索愛可能會話你知，其實別有內情。W995就係首部對應電腦軟件MediaGo嘅機種；幾乎係電影格式，佢都可轉換成QVGA解像度，以手機播高清；入埋張8GB卡，直頭任你Hea住煲片400分鐘，閒閒哋塞得落四套電影咁滯。<br><br>記者：陳國輝<br>攝影：王文忠
</p><p>腳仔搭高清芒</p><p>W995行QVGA（320×240），即所謂「高清」解像度，配埋個2.6"芒，話好大又唔算，細亦未至於；據專業人士講，如果搭巴士睇書或對住手機太耐，由於車廂不斷搖晃，眼睛好容易受到損害！<br>有冇咁得人驚唔敢斷言，傳聞歸傳聞，不過W995都算親民，機背特別加隻金屬支架，等你睇戲時，可以將手機45°擺放枱面；另外支架更可作180°向外反，俾用家穿條靚仔頸繩上去，一件新Design，玩足兩項用途。</p><p>單撈睇Discovery</p><p>手機款式毫無新意，只可以話不過不失，滑蓋設計加上Walkman專用鍵，聽歌的確零舍方便！<br>但W995嘅焦點始終係MediaGo轉片軟件，簡單啲講，佢有幾分似iTunes，就除咗唔支援AppleTrailer的MOV格式之外，例如MP4、WMV等電影檔，一經MediaGo轉檔，就可以變成W995專用格式，Fit芒之餘，流暢度更可達到每秒30格，直頭電影咁嘅質素。<br>另值得一提係，呢套軟件提供訂購Podcast服務，即係大家平時睇開嘅CNN、Discovery、SonyPictures等呢啲節目，隨時上網會自己Update，直抄手機拎出街就睇得。</p><p>畫質測試</p><p>DetailsCheck！</p><p>Profile</p><p>制式：WCDMA/GSM四頻<br>體積：97×49×15mm<br>重量：113g<br>通話時間：540分鐘（2G）/240分鐘（3G）<br>主要功能：810萬像素相機、MediaGo軟件、HSDP、Wi-Fi、自動對焦、人臉及笑臉對焦、aGPS、訂購Podcast、手機版Facebook及YouTube<br>顏色：黑、銀<br><br>SonyEricsson（82038863）</p></body></html>