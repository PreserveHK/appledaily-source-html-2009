<html><header><meta charset="utf-8"><title>敏妮Talk：降低蟹貨成本 - 溫敏妮</title></header><body><h1>敏妮Talk：降低蟹貨成本 - 溫敏妮</h1><p>股市同樓市真正走出谷底，唔少股壇朋友生猛番。不過股市距離高位仲有段路，眾多股票仍累積唔少蟹貨。敏妮之前提過一位朋友，06、07年開始投資，喺滙控（005）、宏利（945）成為「紅底股」時買入。家陣雖然股市升到見萬八，但佢兩隻愛股，一隻淨係識集資，一隻未有耐變返紅底股。提到佢個投資組合，只有一臉無奈。</p><p>善用衍生工具</p><p>莫講一般散戶投資組合有蟹貨，投資老手都會坐艇，面對一籮籮股蟹點算？衍生工具對好多朋友嚟講，如洪水猛獸，唔掂得，但只要當佢係一件「工具」，唔係當佢「賭具」，可以將你嘅蟹貨成本降低。<br>敏妮家陣月供滙控，但之前就供落唔少港交所（388），雖然港交所近排升勢唔錯，敏妮都快見家鄉，但敏妮認識一位朋友，喺港交所百六蚊時買，有排未返家鄉。話晒揸藍籌，叫佢沽實唔捨得，但等返百六蚊都仲有一段時間。</p><p>收期權金當利息</p><p>其實有股票喺手，收股息之餘，仲可以收吓另類「利息」，敏妮講嘅係透過沽出期權收期權金。喺期權投資裏面，有所謂coveredcalloptions，透過沽出一個認購期權俾人，收期權金，如果股價跌時，期權金袋袋平安，如果真係升到期權行使價嘅位，就將手上嘅股票俾人。<br>當然，如果你本來就唔想將啲股票俾人，你可以搵個高啲嘅行使價，但收期權金會少啲。敏妮係保守派，所以行使價唔會放得好貼市價，但亦唔會無雷公咁遠，因為冇肉食。不過期權有一個好處，就係可以平倉轉倉，所以敏妮會不時住個價，見好貼時就轉倉。如是者，有時可能收晒成份期權金，有時可能只得微利，但每月持續為投資組合裏面嘅蟹貨做期權，當收息，就可以將蟹貨嘅成本降低，好過等運到。<br>溫敏妮<br> http://wanmanli.com/blogs/ </p></body></html>