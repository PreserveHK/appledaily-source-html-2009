<html><header><meta charset="utf-8"><title>轆Book：大阪實試　20秒開篷LexusIS250C迎和風</title></header><body><h1>轆Book：<br>大阪實試　20秒開篷LexusIS250C迎和風</h1><p>喺大阪揸最新凌志IS250C，感受同香港揸開篷車遊車河，真係兩碼子事；空氣清爽唔翳焗，沿途無高樓大廈工廠廢氣，藍天白雲個個禮讓，心情好到不得了！儘管IS250C有成208匹馬力，你都唔忍心踩大油、轟轟聲破壞周遭寧靜和式情調，要試真章，都係留番上高速先玩。<br><br>記者、攝影：梁美甜<br>鳴謝：皇冠汽車</p><p>CforWhat？</p><p>大家或者會問Lexus早年已經推出過開篷車，呢部IS250C又點會係首部呢，係，品牌旗下繼SC之後應該係第二部，集團旗下加埋DaihatsuCopen就變成第三部㖭！之但係作為暢銷IS車系而言，就絕對係車系中首部雙門四座開篷車嘞！新車雖命名為IS250C，但呢個「C」唔係大家固有認知嘅Coupe又或者Cabriolet硬頂開篷意思，「C」係CapturingAttention咁解（搶眼），咁又真係估佢唔到喎。</p><p>開篷吸新鮮空氣</p><p>是次大阪實試呢部全新IS250C，停泊於白雪雪仿古建築門前，加上綠油油一片草地，呢團紅熾熾新車話唔搶眼至出奇！雙門四座開篷車型，以三段式鋁合金質料打造成電動硬頂，只係按個掣，敞篷即電動開合，配合設計師特製制動組件，令硬頂收合時，與擋風玻璃框架接合更快更緊密，機械組件形態順暢利落，型！20秒就可以完成開或合之動作。揸住開篷車出巡，尤其喺乾淨企理兼臨海嘅東洋街頭，絕對係賞心樂事，視野無遮無擋又開揚，微風送爽，吸啖空氣都清新啲。車廂空調更會自行因應車頂開合狀態而自動開關，音響系統亦會自行調節，你只須專心揸車就得，都咪話唔細心體貼。行經大阪市內小區停下時，連散步狗狗都被呢架紅火球吸引，主人拉極都唔肯走，可能佢都知呢架係好嘢。<br>稍嫌操控反應不及舊款IS250般靈敏，起步反應略慢，轉用加減波箱提高轉數，反應才變得直接靈敏，加速更快更爽，一個D波揸晒真係嘥咗架IS250C。之後試坐後座，雖然軟熟舒服，頭枕又啱位啱角度，不過比前排更為食風，長髮者唔使講嘢，淨唱《頭髮亂了》算啦。</p><p>硬頂嘆寧靜</p><p>試完開篷，跟手將IS250C變番做硬頂轎跑車，雙門圓渾車身流線，造就車身風阻低至0.29Cd，不俗。關篷後車廂風噪近似隔絕，引擎亦唔會過度震動嘈吵，最正係不若一般2+2車款，IS250C擁有四個真正獨立皮座，坐邊個位都一樣咁舒服寬敞，外母或朋友絕不會詐型。加上前座採用輕觸式自動滑前及摺合椅背設計，配合比IS250長300mm嘅車門，上落更為方便，自問真係第一次坐雙門車感覺咁良好。閂篷後更能感受新車性能，採用2.5公升V6引擎，馬力輸出達208匹，配合六前速加減波箱，性能強而油耗低，果然不損IS喺凌志中嘅跑車地位。</p><p>Profile</p><p>引擎：2,500ccV6<br>馬力：208ps/6,400rpm<br>扭力：252Nm/4,800rpm<br>傳動：六前速自動波<br>售價：約$490,000<br>查詢： http://www.lexus.com.hk（25119430） </p></body></html>