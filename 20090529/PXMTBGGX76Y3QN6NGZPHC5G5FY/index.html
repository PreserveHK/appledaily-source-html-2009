<html><header><meta charset="utf-8"><title>高官識計數 - 左丁山</title></header><body><h1>高官識計數 - 左丁山</h1><p>裝修公司老闆L與老公邀左丁山吃飯，適逢任總裁日日見報，談話點都要講到任總。問老闆L：「你又係讀統計嘅啫，喺港大見過任總未？」老闆L話：「梗係見過啦，任總讀書好叻㗎，一畢業就做tutor，我上過佢嘅tutorial。」上世紀六十年代七十年代之間，要考試成績好好嘅畢業生先至可以畀大學垂青，聘為導師，導師多數繼續讀碩士、博士，日後成為教授。任總攞一級榮譽嘅噃，梗係讀書勤力肯上課之人，與佢啲師弟馬時亨、葉澍堃等唔多使上堂而又可以及格嘅醒目仔完全唔同。不過更醒嘅就係，任先生後來唔去讀博士而進入官場，卒之名成利就，一年薪水勝於講座教授做五年。</p><p>問老闆L：「你嘅同班同學有邊個係今日嘅名人呀？」老闆L話：「最出名嘅就係Linus啦，唔睇亞視都會識得佢，另一位就係Alice，我哋每年都要向佢報稅、交稅，好怕佢打電話嚟問我嘅收入有幾多！」啊，做得稅務局長呢個位，數口梗係要精，而且斤斤計較，斗零也不含糊。老闆L話：「成班同學與Alice食飯，Alice一定要計盡每人一份，如果係我找數，每份一百零三元五角嘅話，佢一定畀足一百零三元五角或索性一百零四元，我話費事濕碎，費事找，每人收一百算嘞，Alice一定唔肯，將荷包倒轉，都要搵個五毫子出嚟。如果由佢埋單呢，我哋就可以每人畀佢一百蚊就OK。」如此數目分明，乃做官自保之道，可以做到安全退休。以前有一位內地商人來港，要搵左丁山搭綫，搵一啲商貿高官與佢食飯拉攏關係，佢拍晒心口話：「晚晚食鮑翅飲靚酒又點話，我請晒。」左丁山叫佢攞啲錢返廣州請黨委書記食飯好過，香港唔興呢套，高官避嫌，佢竟然話左丁山冇人脈關係，請唔郁啲高官，冇料到。既然大家有咁大文化差異，以後咪冇來往囉。<br>行街C就唔同，最近上廣州與有力人士打關係，請吃午飯，一餐就食咗九千元人民幣，食餐晏，使唔使咁豪呀？行街C話冇辦法，上面係如此作風，唔肯使錢就唔好去見大人，你估喺香港做生意，一世人可以唔使見高官一面嘅咩。</p></body></html>