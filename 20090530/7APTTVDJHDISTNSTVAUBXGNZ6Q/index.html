<html><header><meta charset="utf-8"><title>5:00am恭候猜魚呈尋</title></header><body><h1>5:00am恭候猜魚呈尋</h1><p>兩三百年以前，靜岡縣沼津已是日本數一數二的漁港。我們晨早去參觀的魚市場已經是1978年落成的了，有26年歷史。市場裏面的大海男兒個個年近半百但仍氣量雄厚手瓜起。兩個鐘唔夠，追住他們影相的我跟行家A已經精疲力竭，還好，去食堂食了人生最鮮最美的一餐全刺身早餐補數，HPPowerUP!<br>記者、攝影：陳慧敏<br>鳴謝：靜岡縣觀光協會、日本國家旅遊局（JNTO）</p><p>6:30am滿地男兒爭魚潮</p><p>魚市場其實5:00am已經開始活動了。只是咁早起盞阻碇。6:30am，在魚市場外換上準備好的水鞋及消毒，捽住眼打住喊路，就可以去設給旅客的行人道上參觀鮮魚拍賣。望下去，滿地花斑斑的一籮籮的鮮魚，來自鄰近餐廳、酒店、市場的男人發自丹田的叱喝聲，拍賣已經開始了不知多少輪了！</p><p>7:00am閃電爭驚杯</p><p>我們來到滿場魚檔的中間看拍賣。本來是叫價拍賣形式的，但忘形的買家將價托得太高，漁民為免紅鯛魚被有錢人壟斷，遂中途喊停，設個定價等大家猜拳決勝。猜拳的速度，好似北斗之拳加JoJo般無影，「爭驚杯！爭驚杯！」（即日語包剪）喝一聲在猜得的魚上貼個名就猜完全體散席，下一秒已在幾米外再圍住生勾勾的八爪魚再猜過。我同行家A左攝右攝，由大髀罅攝入人群中央，一個馬步紮在魚上面想影張猜拳相，但呢頭攝到位嗰頭猜完，又一齊撲去攝第二個圈，使唔使咁快呀！</p><p>7:20am即食沙甸魚毛</p><p>更盛的戰事，隨另一波漁船泊岸展開！四、五月是捕櫻花蝦跟沙甸魚毛的季節，漁船上一籮籮白白灰灰的，是滿滿的沙甸魚BB。漁夫一手撈起上千上萬的小魚，用清水冲一冲就成坨撻落我手，「食啦！壯陽呀！」我？壯陽？</p><p>7:35am被老屈了條三文魚</p><p>這邊廂都未拍完，房裏的三文魚開賣了！仆到入雪房，滿地三文魚嚿嚿成米長，一捕上來即給雪成雪條的三文魚，眼睛還是澄明的，切開的鰓口還是鮮嫩的紅。我影呀影，賣家突然殺到我面前：「我賣剩一條呀，記者小姐你買埋佢啦！」就塞咗張飛仔畀我。吓！八萬日圓？我點托返香港呀先生！</p><p>7:45am泥耙掃魚！</p><p>捕沙甸魚的大船回來了！要泊到大吊臂下，讓吊臂在船艙撈起成袋的沙甸魚，倒到運輸盤子上。阿伯拿住個大叉以掃垃圾的姿勢將大大小小的沙甸魚鏟到輸送帶上，分大小揀好，有些太小的索性丟了，益了周圍飛等食的海鷗跟伏了很久的野貓。（睇怕朝朝咁食法，都唔野得去邊喇。）</p><p>8:15am嚿魚腩溶咗！</p><p>喔！終於到我們食飯！<br>昔日，交通跟保鮮方法都缺乏，最易壞的三文魚腩若果賣唔去，會留番喺漁村食堂給漁民朝朝撈飯食。天皇想食？自己搭車搭船過來啦。現在，靚魚腩自是晨早俾人「猜」走，但據日本人「好嘢留畀自己人」的美德，而且由撈上水到切成魚生都不夠幾個鐘的新鮮程度，五、六星級酒店跟米芝蓮餐廳都會到此取貨，這個專給漁民食飯的噏耷飯堂絕對贏晒！<br>每日飯堂都會按當日送到的靚料，推出不同的限量菜式，新鮮的蒸魚、甜蝦、櫻花蝦餅等，食完就無。今日最靚者為三文魚腩，真的成碗都層層叠地鋪滿紅紅的三文魚腩！擺入口，不是咬，是「妹」了一口，嚿魚腩就溶了一半，行家A：「嚿魚好似唔見咗咁。」但那肥美的鮮甜味，卻伴着點點鮮刨芥辣的香味淡淡的在嘴裏散發，患得患失，然後，再嚟過。</p><p>沼津魚市場食堂<br>地址：沼津市千本港町128-3<br>沼津魚市場2樓魚食館<br>電話：（81）055-9543704<br>營業時間：6:00-9:00；10:00-20:30<br>網頁： http://www7b.biglobe.ne.jp/~numadu/sub2.html <br><br>沼津魚市場<br>地址：靜岡縣沼津市千本港町　<br>電話：（81）055-9520025<br>交通：JR東海道本線沼津站，每月有指定日期，有接送巴士由沼津港接旅客到沼津魚市場，詳情請查看網頁。<br>網頁： http://www.numaichi.co.jp/ </p><p>傳說中的海豚肉</p><p>放假要晨早爬起來，MissionImpossible？不要緊，三點幾，魚市場後的乾貨部依然營業。乾的鯛魚、墨魚、魷魚統統有售，還有些握好的魚生壽司，價錢是築地的七成。聽說以前還有海豚肉賣的。因為海豚肉腥味很濃，漁民們都會把海豚肉先用味噌醃製過才可食用，但甜甜的，啫喱般的皮下脂肪頗是滋味。但日本禁吃海豚肉的呼聲也頗大，沼津有時會有這等同我哋食野味般令你好奇又唔敢/唔捨得食的魚肉乾賣，我們沒找着，想嚐的倒可試試看。</p><p>我終於見到富士山！</p><p>碼頭旁邊有沼津港的大型展望堤壩。這個高30米，長30米，少說重406噸的巨型水壩兼展望台，可鳥瞰整個沼津港。通常我對這些觀光塔都是興致缺缺的，因為話睇乜睇物，十次有九次都只見到一嚿雲。但，早起的鳥兒有蟲吃，早晨的海邊，加上爬得高，視野既清且廣，是我八日旅程，不！是幾個日本Trip裏第一次可以看到富士山！<br><br>入場費：成人約¥100；小童約¥50<br>地址：沼津市本字千本1905番地27號<br>電話：（81）055-9344747<br>時間：10:00-21:00</p><p>賣剩蔗搶購潮</p><p>這裏的魚新鮮，是日本第三大的魚市場，但價錢就比東京的築地市場平上三成。如果你晨早、或行程上來不及到這裏吃魚，你可到橫濱有名的超市Mothers去。他們就憑住日日走來買尺寸太小、或是給淘汰掉的賣剩蔗魚獲，以七折價錢出售，日日造成超市大搶購。</p><p>囗Do's&amp;Don'ts</p><p>其實一般遊客參觀魚市場，只可以在觀眾走廊看而不得殺入場內阻礙拍賣。但倒可以抄後門，繞過魚市場跑到碼頭邊看巨型沙甸魚船卸貨。</p><p>出門提一提</p><p>簽證：持BNO及特區護照免簽證。查詢：25221184（日本領事館）<br><br>套票：由即日起至8月30日乘國泰航空往返名古屋三天自悠行套票，$3,690起。查詢：36920888（東瀛遊）<br><br>交通：從名古屋站乘JR東海道新幹線到三島站約1小時37分鐘，換乘普通列車到沼津站約7分鐘。<br>查詢：34291288（日航天地旅遊）<br><br>電壓：110V，三扁腳插座　<br><br>貨幣：100日圓約兌7.99港元<br><br>旅遊諮詢： http://www.jnto.go.jp </p><p>下周日本<br>靜岡縣<br>有雨<br>17-24℃</p></body></html>