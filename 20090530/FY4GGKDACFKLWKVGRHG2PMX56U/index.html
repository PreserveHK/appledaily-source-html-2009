<html><header><meta charset="utf-8"><title>巴塞行善最樂 - 左丁山</title></header><body><h1>巴塞行善最樂 - 左丁山</h1><p>歐冠盃決賽，巴塞隆拿勝曼聯二比零，相信曼聯球迷失望，車仔、利物浦、阿仙奴等球迷則會暗自高興。賽前各方矚目，以為係一場世紀大戰，一定好睇過車仔對巴塞，殊不知除咗開賽初段十分鐘，曼聯係威係勢，㩒住巴塞嚟打之外，維迪與雲達沙雙失誤，畀伊度奧射入一球，曼聯即刻散晒，全場睇住巴塞表演，恩尼斯達與沙維統治中場，曼聯中場線之安達臣與卡域克去咗邊呀？根本差咗兩皮，一味喺西班牙中場雙煞後面食塵，踢空氣，於是巴塞控制皮球，揮灑自如，搞到曼聯朗尼喺前面冇波踢，行行企企。美斯與Ｃ朗決戰，會決定下屆足球先生誰屬，經此一役，美斯肯定贏梗，佢視Evra如無物（或全隊曼聯後防如無物），仲首次在歐冠盃對住英超球隊射入一球，表現勝過Ｃ朗多多聲，與佢爭足球先生名銜者，只有恩尼斯達一人。<br>點解曼聯不堪巴塞一擊，車仔就幾乎贏咗巴塞？若非挪威球證誤判，車仔老早贏咗波啦！但車仔對住曼聯就冇贏波把握噃，莫非格食格，左丁山諗到兩個理由。第一，準決賽採主客兩場制，車路士可以採取保守打法，穩守突擊，而決賽係一場分勝負，曼聯自視甚高，唔肯將十個球員留守中後場，留番一個前鋒在前面等機會，一與巴塞鬥攻，中場有空間畀安尼斯達活動，對手就死梗。第二，車路士班球星願意聽教練講，專注防守，戰術運用十分成功，而前鋒杜奧巴身高腳長，一人在前已可威脅巴塞一對中堅，但曼聯前鋒之中無論朗尼、泰維斯，與貝比托夫都缺乏此條件，打突擊戰術比較難。曼聯平時贏波要靠組織，快上快落，壓住對方嚟打，碰到巴塞就寸步難行咯。<br>巴塞證明係世上最強球會，最難得一樣就係所有球會球衣都有一個贊助價錢，例如曼聯賣畀AIG，合約總值五千六百萬鎊，車路士有三星等等，但巴塞件球衣印上UNICEF（聯合國兒童基金會），完全免費，旨在幫UNICEF宣傳，呢筆宣傳費起碼值六千萬鎊啦！故此巴塞可以稱之為世上最慈善的球隊，受人擁戴並非意外！</p></body></html>