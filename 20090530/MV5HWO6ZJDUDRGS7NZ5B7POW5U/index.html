<html><header><meta charset="utf-8"><title>天使魔鬼　到港解謎</title></header><body><h1>天使魔鬼　到港解謎</h1><p>未攞新車前，問定代理新Mazda3有咩唔同，答案係「全新！」係咪小改款扮新車？PR耐心地再強調：「真係一架全新車，成個車款唔同晒！」一見真車再實試埋，毋須問湯漢斯再搵丹布朗都知，Mazda3玩齊天使與魔鬼，精心設計立體新Look搭豪華設備屬天使化身，147ps馬力配AAS波段偵測系統，絕對可顯現魔鬼嘅力量。<br><br>記者：許維雅<br>攝影：譚盈傑<br>Model：Cherry@PureModels</p><p>哈哈笑鬼面罩</p><p>眨吓眼，上一代嘅Mazda3已經係6年前嘅事，呢幾年間都推出過幾多不同版本，甚麼IPM、Facelift、MPS頂級辣版等通通有齊，都係時候轉換形象大變身。新一代Mazda3又貫徹Zoom-Zoom受歡迎動感形象，圓滑流暢嘅車身線條變得更順風之餘，配合頭燈尾燈微微凸起嘅立體回力鏢形設計，令Design感覺更Trendy。加埋由概念車引申過來嘅五點式巨型鬼面罩，令新車款式更有霸氣同個性，但天使最愛呢個哈哈笑嘅鬼面罩可以為新車增添歡樂和活力。<br>一向被譽為拍得住歐洲車嘅內櫳設備，今次亦會大革新重新包裝，所有歐式豪華設備如全真皮座椅、軚盤按鍵操控、上年IPM版才有嘅免匙智能系統等全部有齊，而由中控台延伸開去嘅T字位內櫳設計更刻意營造無縫流線效果，配合錶板同冷氣口嘅凸圓設計，充滿既立體又流線嘅美感由車外呼應到車內。</p><p>天使之戀</p><p>入彎片得夠爽</p><p>有靈活操控見稱嘅Mazda3，無論加減波、轉向、避震向來都有不俗嘅評價，惟獨不少人都覺得上一代嘅五門Hatchback版得1,500cc唔夠力水，可能有見及此，新一代揭背已經被2.0S直接取代。<br>全新AAS（ActiveAdaptiveShift）系統更可以根據路面斜度、油門深度、駕駛者舉動及彎度偵測，喺上斜入彎時令波箱保持穩定波段，加埋新研發嘅軚盤即時轉檔系統，愛速度嘅辣女想點樣飛馳都夠晒快感。雖然引擎升級令加速爆發力量更大，但同樣無損操控紮實穩定嘅感覺。最令人安心，當然喺油耗、安全等各方面都有所提升，平日朝早可充當實用嘅家庭車，晚上又立刻可化身操縱易駕嘅小跑車，呢部天使面孔魔鬼內膽嘅Mazda3絕對再有能力問鼎萬事得今年銷量之冠。</p><p>魔鬼之誘</p><p>Mazda32.0S五門揭背規格</p><p>引擎：1,999cc直四連S-VT<br>馬力：147ps/6,500rpm<br>扭力：18.6kg-m/4,500rpm<br>傳動：五前速+/-自動波<br>售價：$179,990<br>查詢：28931112（萬事得汽車）</p><p>今日睇埋四門版</p><p>跟上一代一樣，同期有Mazda31.5公升引擎嘅四門房車出售，馬力達111匹，七前速+/-無段變速自動波箱，售價為$159,990。想一睹呢兩部全新Mazda3嘅風釆，大家可以於今明兩日，親臨海運大廈來個親密接觸。<br><br>地址：尖沙嘴海港城海運大廈展覽大堂<br>時間：11am-9pm</p></body></html>