<html><header><meta charset="utf-8"><title>男生圍：戰勝黃．賭．毒　BeyondRock鬥士</title></header><body><h1>男生圍：戰勝黃．賭．毒　BeyondRock鬥士</h1><p>少說都16年前，黃家駒以沙啞激昂的歌聲率領Beyond高唱「一起高呼rockandroll！」青春無悔誓死效忠樂與怒。雖然有人將rock友標籤成drugs&amp;sex的壞孩子，但春去秋來Beyond組隊26載，黃家強和黃貫中（Paul）冇穿冇爛依然故我，無聲歲月見證了他們對音樂的堅持、率性與敢言。要評樂壇，兩子大大聲聲：「香港冇樂壇，得娛樂圈。」論娛圈：「藝人=偽人。」提淫照：「燒毁生命。」講吸毒：「長期病患者。」偶像未必純情，band友未必頹廢，Paul和家強窮一生奮戰成rock之路，搖滾夢未完，7月紅館再見理想。　撰文：朱倬誼</p><p>當Laughing哥衰衰格格說：「上帝要你滅亡，必先令你瘋狂！」又或柴九豪情高叫：「人生有幾多個10年！」的時候，不如讓時光倒流十幾廿年前，當時30歲未夠的黃家駒一錘定音：「香港只有娛樂圈，冇樂壇！」從此金句流芳百世。雖然家駒遙在天國，眨眼間下月30日又是他逝世16周年紀念，但其胞弟黃家強和拍檔黃貫中的音樂、理想甚至批判作風，還是與他一脈相連。</p><p>「香港邊有樂壇？」</p><p>「樂壇充斥混蛋、臭肉。」Paul講過。眼前他和家強並排而坐再論樂壇，Paul只說：「都係咁上下啦。」家強覺得好了一點，因為多了創作歌手，他說：「多咗歌手寫歌已經係小進步，起碼歌手代表香港，淨係識唱乜都唔識嘅呢，會俾人睇小囉。」識唱還好，唔識都大有人在。傅穎現場唱《花吃了這女孩》叫人毛骨悚然，家強大笑：「嗰啲算啦。」Paul也笑：「當係市場商品嚟做會冇咁傷心、冇咁悲觀嘅，雖然佢唱歌可能令我哋笑，但支持佢嘅歌迷『笑乜呀你哋？』佢鍾意唱，你鍾意聽咪得囉，唔好上心。」<br>歌手唱歌走音、吸毒、拍淫照，近年樂壇嚇死人，Paul也引用家駒金句：「香港邊有樂壇？娛樂圈係咁㗎啦！但樂壇唔係咁，如果樂壇咁烏煙瘴氣……我講玩音樂嘅人呀吓，呢啲全部做齊嘅話，我相信唔會玩得好耐，有可能好紅，我唔知，等於一支蠟燭點晒兩邊，一定燒得好勁，係好feel，但將生命一次過燒晒。」娛樂圈都死啦，藝人斷正才會認大話西遊，「『偽』人吖嘛，企人邊個偽呀。」家強說。<br>有人以為偶像真純情，有人又覺得band仔生活胡混，Paul一言概之：「係，Sex&amp;DrugsandRock&amp;Roll吖嘛。」偏偏Beyond與黃賭毒絕緣，家強說得理直氣壯：「將壞嘅標榜我哋身上唔啱！我哋啲band仔終於平反番，你睇我哋幾健康，面色紅潤。」但Paul直言確有吸毒音樂人在身邊：「唔只音樂人，係周圍都遇到，但點解要試？天下間冇嘢high得過音樂，要靠藥物先達到你喜歡嘅境界，即係變成長期病患者，我覺得幾坎坷。」</p><p>衞詩自稱做公眾人物壓力大，所以吸毒減壓，Paul並不認同：「我唔認為淨係做公眾人物壓力大，大家只要有工作都壓力大㗎。」家強更抵死說：「冇嘢做都壓力大㗎。」Paul續說：「我無時無刻都有壓力，我咪要不停咁食？食都食窮你啦！我唔係扮高尚，但唔好嘥錢啦，你諗吓幾恐怖，戒唔到。」虛榮或令藝人更難戒甩，Paul笑道：「呢樣個癮可能仲大。」</p><p>世榮撞期冇得唱</p><p>家強謂：「可能同我哋玩音樂嘅人唔同，我哋當初嘅目標係一心玩音樂，表達自己嘅意見，開心㗎，反而後期唱片賣得好咗嘅時候，發揮能力仲低咗，冇咗真係鍾意做嘅嘢，有啲失咗方向，其實仲唔開心，要喺商業、普及同音樂上，平衡自己嘅心理狀況，我哋唔緊張有幾紅，但唔紅又冇得繼續行，但又好想做自己嘅音樂，呢個位仲難調節過佢哋一味乜都做、你畀我紅就得，我哋唔係咁，對音樂仲有堅持。」<br>Beyond三缺一獨欠葉世榮，Paul和家強繼續不Rock無歸，將於7月24日至26日舉行3場「ThisisRock&amp;RollLiveinHongKong2009」，家強說：「其實主要係表白我哋個人發展後嘅音樂同以前音樂嘅比較，呈現我哋嘅演變過程，但歸根究柢都係玩緊搖滾樂，無奈阿榮工作撞晒期，所以參與唔到。」</p><p>不和真相　倪震搞事</p><p>黃家強和Paul曾鬧不和，今次兩子面對面一筆清。其實事緣05年Beyond開騷，大家因歌曲分歧，又遇上中間人傳錯話才發生誤會，後來有周刊拍到Paul和朱茵去泰國旅行，家強被指為爆老友行蹤的二五仔，令不和升級。Paul今回說得明明白白：「成單嘢晒頭，開始已經失控，掹埋唔關事嘅人入嚟，但我完全冇嘢喎。」</p><p>家強叫Paul開騷求婚</p><p>家強篤出實情是倪震搞事，原因是倪震指Paul為尊重女友信仰而禁慾，家強說：「係倪震撩出嚟先㗎，我啱啱出番碟都唔知乜嘢情況，啲記者撩我，我就失咗策俾人玩鑊甘，走嚟問我禁慾事件，我話『你問嚟多餘嘅，如果咁講阿Paul係處男囉。』講笑咋，點知炒到好似我攻擊人，其實都唔知發生乜事。」話時話，倪震有冇媾過朱茵？Paul說：「唔會！」<br>Paul和朱茵拍拖十載，但他對婚事仍耍太極：「隨緣啦，又可以好即興，好難講。我係鍾意細路，但仲未有打算。」家強勁撥大葵扇：「我覺得開心㗎，係另一個階段嘅人生。不過兩方面嘅，要睇埋女友，我覺得佢未求婚。」Paul竟然耳仔紅，家強獻屎橋說：「你留番演唱會求婚啦！」Paul說：「唔好啦！」<br>今年雙春兼閏月，成村人爭住辦喜事，Paul卻說：「唔可以趁墟，我相信都會有咁嘅一日（結婚）。結婚只係人生一部份，兩個人相處你唔好以為一諗住結就一了百了，要維繫、生育，需要嘅技巧唔簡單。」<br>家強也正經說：「男人責任大好多，我估佢唔結婚嘅原因係想保持young嘅感覺，一結咗婚做咗爸爸，唔到你扮細路，包袱擺喺膊頭度，所有嘢都唔同晒。」Paul笑說：「我仲係單身！」家強又謂：「我覺得佢會失驚無神公告天下，註咗冊先話畀你聽，有plan更加揦手唔成勢。」Paul舉腳贊成：「我哋已經有好多schedule喺身，再加人生schedule仲大壓力，家大家唔係一齊住，有時睇場戲，約約吓、媾媾吓，都幾過癮嘅。」<br></p></body></html>