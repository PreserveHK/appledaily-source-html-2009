<html><header><meta charset="utf-8"><title>買球隊 - 左丁山</title></header><body><h1>買球隊 - 左丁山</h1><p>有錢多到使唔晒，做乜最好？如果有十幾二十億元美金，已夠買齊豪華大宅別墅幾間，五十呎起碼嘅遊艇一至兩艘，波子法拉利勞斯萊斯平治等各幾架，私人飛機、直昇機有齊，仲有乜嘢好買呀，一年用一百萬美元買衣服新鞋，買到悶啦，不如買隊球隊玩吓，橫掂有錢有到唔使做，成日去球場睇波，請埋商業夥伴坐董事包廂，幾威呀，有助手下做生意，一舉兩得㖭。<br>自從俄羅斯油王阿巴莫域治買咗車路士，聲威大振之後，好多人跟住學嘢，但美國財團分別買入曼聯與利物浦，當生意做，用LBO（槓桿收購）形式，令球隊負債太多，其實內有隱憂。然後阿拉伯油王自他信手上買入曼城，現在又有阿聯酋商人買入樸茨茅夫，唔通買球隊真係咁好玩？人人想做阿巴莫域治，雖然有名無利，總之夠晒爽。但係吼機會買大球會就有名啫，買入樸茨茅夫呢啲球會，點樣將佢轉型呀？譬如冰島銀行家買入韋斯咸之後，自己銀行唔掂，累人累己㖭。<br>上星期消息話中國商人黃健華（唔知係唔係陽明山莊嗰位？）組織財團，買入NBA克里夫蘭騎士隊之15%股權。究竟為乜呀？想極唔明，騎士隊位於一個小市場，隊內最有價值嘅資產就係勒邦占士，但騎士隊恐怕攞唔到NBA冠軍噃，就快成為freeagent，可以吊高嚟賣，東岸球隊虎視眈眈，假如佢真係離開，騎士就冇厘價值。換言之，黃健華等必須幫助騎士留住占士，仲要增加一兩位上佳綠葉嚟支撐占士至得，你估話咁易咩。中國財團走出去收購公司，總係蝕本居多，平保買富通蝕一千億元就係經典例子，中國投資買黑石（百士通），國家開發銀行買巴克萊，已蝕到肉痛。中國人到美國買球會，有機會嘅話，不如注資華人聚居地嘅球會，例如金州勇士隊，洛杉磯快艇隊等，何解要買俄亥俄州之克里夫蘭騎士？有傳言話以後騎士想換入姚明，扶助占士，係又好呀，但姚明體能有疑，打到季後賽劇戰之時往往會受傷缺陣，點幫球會奪標呢？</p></body></html>