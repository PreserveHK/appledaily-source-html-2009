<html><header><meta charset="utf-8"><title>敏妮Talk：投資市區舊樓 - 溫敏妮</title></header><body><h1>敏妮Talk：投資市區舊樓 - 溫敏妮</h1><p>滙豐銀行將紅簿仔利息，由已經接近零息再進一步減到更接近零，的確單就字面睇，利率大減九成，但實際上只係由存10萬蚊收10蚊息降到得1蚊，存100萬收100蚊息降到收10蚊。諗真啲你有100萬閒錢放喺銀行，唔搵地方投資，只係因為出面太過亂，所以寧願蝕息好過連本都輸埋啫！<br>不過，家陣個市穩定番，但又未至炒到瘋狂，所以敏妮有幾個朋友四處搵啲具投資價值嘅項目。</p><p>慳息慳管理費</p><p>最近有個朋友搵緊啲100萬樓下嘅市區舊樓，諗住買嚟收租。呢個價錢可以搵到嘅選擇唔多，但問過位地產代理朋友，佢話旺角、油麻地、太子都有。搵100萬樓下嘅樓，原因純粹係佢畀得起，因為舊樓銀行通常唔係咁願意借錢，而且唔使承造按揭，可以慳番利息開支。至於揀市區樓係因為交通方便，可以吸引租客。再加上舊樓管理費通常亦會平啲，你知家陣出租單位通常都係全包宴，慳利息慳管理費，利潤就大啲。<br>朋友呢個如意算盤，的確可以打得響，一間裝修企理嘅市區舊樓，要收幾厘回報應該唔難。敏妮起初聽落都覺得可行，但諗諗吓又覺得風險唔細，首先出租物業，最麻煩係租客質素。敏妮唔係怕遇到租霸，因為聽代理朋友講，啲租霸立心唔交租，所以要租樓，都唔會吼呢類幾千蚊租嘅舊區舊樓，吼都吼新淨企理質素更高嘅樓嚟租。諗真不無道理！</p><p>代理寧益熟客</p><p>敏妮擔心從事非法行業嘅人，會租呢類市區舊樓「做生意」咁就麻煩。鍾意買舊樓收租嘅Auntie方同敏妮講，要喺舊區買舊樓收租，除非你對嗰區認識好深，兼且同嗰區嘅代理相熟，否則唔好諗住計掂條數就「盲目」去買，有筍盤好租客，代理都留畀自己熟客啦，幾時輪到你。<br>溫敏妮<br> http://wanmanli.com/blogs/ </p></body></html>