<html><header><meta charset="utf-8"><title>轆Book：仿ST肌肉剛強</title></header><body><h1>轆Book：仿ST肌肉剛強</h1><p>Ford全新小改款Focus2.0Titanium五門揭背車，甫見，咦？明明話係Focus2.0，點解成部性能ST車款咁嘅？係，新車肌肉激突，車身剛性高的確激似性能版FocusST，只係馬力差80匹、少啲標徽包圍式等Furnishing，最唔似咪車價，ST版車價近30萬，今勻付出少就擁有仿高性能版玩味同虛榮喇！<br><br>記者：梁美甜<br>攝影：周旭文<br>Model：Suyen</p><p>頭燈肌肉味抄足
</p><p>全新小改款Focus2.0外形與上一代相若，只係換上新式頭尾燈，以及內裝方向盤儀錶板設計，反而與高性能版FocusST勁似，高性能車型只係車身內外多幾個「ST」標徽。<br>新車採用Ford新世代KineticDesign動力設計理念，致力提供車身高科技及高質感。車頭線條更深刻，配以新式頭燈組，感覺更銳利有神，加上全新16吋運動輪圈，為行車提供更充足穩定性。內裝方面，用上Cyber感銀黑碳纖質料，配新式方向盤附音響控制撥桿，新錶板連行車電腦以提供完整資訊。</p><p>剛性好玩小車
</p><p>Focus2.0兩公升引擎唔係小車，之不過車身Size唔大，加上係揭背車型，予人小車觀感。全新小改款馬力一啲都唔少，搭載四前速加減自動波箱，馬力輸出最高達145匹，要試真部車當然係踩番轉至清楚喇！<br>甫上坐，轉一轉方向盤，感覺紮實，輕踏油門，傳來引擎咆哮聲，更即時應聲而出，爽！見連續彎位，先收油入彎再試急速入彎，車仔有一刻外傾，緊接隨車身指向歸位，足見車身剛性十足。大直路，加重油門力度，轉數急升，緊隨一股推背感，反應快而靈敏。有加減波無理油唔試埋，再走一轉大直路，轉以加減波，車身變得更敏感，踏油門，引擎咆哮聲更響，轉數狂飆，反應更快，尤其入彎，好玩，女仔都可以操控自如。</p><p>規格
</p><p>引擎：1,999cc　直四<br>馬力：145ps/6,000rpm<br>扭力：185Nm/4,500rpm<br>傳動：Durashift四前速+/-自動波<br>軸距：2,640mm<br>重量：1,339kg<br>查詢：FordHK（25031032）
</p></body></html>