<html><header><meta charset="utf-8"><title>中環在線：燈帝靠旅館名冊發達 - 李華華</title></header><body><h1>中環在線：燈帝靠旅館名冊發達 - 李華華</h1><p>好多後生仔夢想創業致富，但最終敗興而回，之不過，原來世上有人係為勢所逼，無奈選擇創業，最後仲要發大達，講緊嘅係被內地傳媒稱為「燈帝」嘅真明麗（1868）主席樊邦弘。<br>樊邦弘祖籍四川，老竇係國民黨軍人，後來敗走台灣，燈帝就咁喺當地出世，之但係，佢少時雖然相信馬克思主義、批評國民黨，但隨即被人點相，遭思想改造兼嚴密監控，慶幸佢當時未滿18歲，唔係隨時要坐足一世監。</p><p>按圖索驥搵啱客</p><p>樊邦弘好欷歔咁話，本來想揸筆做記者，可惜佢嘅特殊背景搞到搵到工都冇人敢請，好彩兒時聽帶學英文（類似靈格風嗰隻），可以靠繙譯維生，又喺機緣巧合下代理美國Tivoli公司嘅燈飾產品，朝早做燈，夜晚換燈，但捱咗幾年覺得冇得發圍，卒之膽粗粗走去旅館拍門搵生意。<br>華華奇怪咁樣大海撈針都得？佢解釋話，當時有人兜售住客來自乜嘢國家同埋做乜生意嘅旅館名冊，佢就係靠呢本「天書」，成功打開外銷門路掘金嘞。</p></body></html>