<html><header><meta charset="utf-8"><title>500GB歌曲電影　借殼即播</title></header><body><h1>500GB歌曲電影　借殼即播</h1><p>夢寐以求嘅AV部屋，就係唔使將File過嚟過去，一個Remote玩晒，真係咁筍？其實早前略有所聞，只因太貴，未必家家戶戶玩得起，但腦界品牌思科最近就推出$4,000有找嘅平民級MediaHub，集視聽功能於一身，任何產品經Wi-Fi連接，即可播歌、放片，借殼話咁易！<br><br>記者：陳國輝<br>攝影：陳陶鈞</p><p>屋內家電翻轉玩</p><p>經常聽人講甚麼「媒體整合器」，唔係貴到嘔，就好似牛龜咁大部，放屋企嫌阻碇嗰隻！估唔到思科推出呢款NMH405仲細過XB360，黑色鋼琴面機殼話好靚仔又未算，但跟機仲有隻球面設計嘅Router，放喺白色居室環境下，感覺又幾Grand。<br>究竟MediaHub係乜？簡單啲講，假如家中有好多音樂、照片及電影資料，一經MediaHub分類，即可滙集成一個多媒體Library，再透過Wi-Fi產品就可播放。<br>記者會當日，思科就搵咗間酒店套房做測試，佢用Wi-Fi將NMH405接駁到WebCam、XB360、Notebook、手機以及LCDTV，結果當我想播《未來戰士2018》Trailer時，原來唔一定用電腦先播到，換轉喺XB360甚至手機，同樣可以播放。<br>至於畫質係點，就好視乎電影格式而定；但特別要讚，無論用邊一類平台播放，反應非常快，唔講都唔知，所有多媒體資料已經抄到MediaHub。</p><p>現場實試</p><p>上網遙距直播</p><p>你可能會問：經Wi-Fi接駁家電，咪限制咗30米範圍內先可使用？理論上係，但不得不讚NMH405好醒，假如你身處外地，想打開MediaHub內任何檔案，一般情況做唔到，但NMH405加入遙距控制，只要上網輸入Login及密碼，即可由屋企部MediaHub上單撈影片檔。假如你去旅行影咗幾輯相，亦可遙距Upload到MediaHub，返屋企先再睇。惟一可惜，MediaHub上嘅檔案暫時未可設定為Private，萬一全家共用，乜私隱都冇晒喇！</p><p>機身速睇
</p><p>Profile</p><p>硬碟：500GB<br>端子：2×USB2.0<br>顯示屏：1.8"6萬4千色<br>記憶卡：CF、SD、MMC、XD、MS<br>體積：198×111×168mm<br>售價：$3,699<br> http://www.linksysbycisco.com </p></body></html>