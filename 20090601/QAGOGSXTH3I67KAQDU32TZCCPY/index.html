<html><header><meta charset="utf-8"><title>青心直說：從假工廠說起 - 胡孟青</title></header><body><h1>青心直說：從假工廠說起 - 胡孟青</h1><p>「假工廠」唔係指平常閱報所知近年已成為國際新聞、有手持學生簽證中國留學生近年在加拿大因開設製造假護照、假成績單、假畢業證書甚至假學生證、假工作證等等而被捕嘅「製假工廠」，亦唔係內地製造假普洱、假可樂、假煙酒、名牌A貨甚至假鈔票嘅「製假工廠」，因為你在明佢在暗，呢啲廠從來唔會畀任何外人參觀，我等族類只會有機會睇普普通通與港交所嗰堆冧把相關嘅工廠。<br>早幾日落樓下買魚蛋粉，事頭就好單刀直入咁問咗一個尷尬問題，問究竟我時時話返大陸睇廠，究竟係唔係真係識睇同埋睇得出人家掂唔掂？只可以掉轉頭問番佢，假如你自己開得口邀請別人進行家訪，斷估你都唔會完全唔執吓間屋就叫人入屋。佢即時畀咗一個佢同鄉一間A股上市藥廠嘅例子，算得上係唔少內地民企嘅寫照，佢只係講咗一個呢間廠最大嘅漏洞，就係呢間藥廠嘅電錶，一個月前跟一個月後都無郁過，即係呢間廠可以不費一度電就可以進行生產，但係股價就被炒上三十幾蚊人民幣一股，而呢個古仔已經變成佢地同鄉之間嘅笑話。</p><p>投資者唔信民企有因</p><p>我只可以好肯定咁講一句，我哋睇過咁多間廠，根本就無人會畀個電錶我哋睇，亦都無試過睇完間廠一個月之後又有機會再睇多一次。由此可以證明，點解好多人今時今日都唔相信內地民企，又真正唔係無的放矢。<br>人家上市公司出晒車馬費包飲包食宿，試問你仲點敢問得咁盡，有廠家會刻意買定一大堆新機器，恭候銀行信貸分析員、投行融資部負責人、分析員大駕光臨，證明佢哋借返嚟嘅錢真係有用在經營生產，之不過有無定單及經營現金流就唔係咁容易畀你知。<br>亦曾經試過有上市公司包晒成架飛機三日兩夜叫晒記者、券商高層、股評及分析員，浩浩蕩蕩殺上東北參加論壇，根本都唔知係自己被利用造勢還是內地一同參加嘅學者與行家被利用咗，總之由頭到尾都無人逼你寫好佢，之不過去完呢個Trip都無人會寫衰佢，可能係出少句聲手下留情已經當幫忙。<br>好似我敢冒住得罪成村人嘅風險講咁多畀你知呢種就係行家眼中嘅「戇居」，兜口兜面信得你過而你又問得有誠意兼直接，彈兩句畀你知吓又無妨，當然亦有緣睇過好多好正嘅廠，容後再續談。<br>胡孟青</p></body></html>