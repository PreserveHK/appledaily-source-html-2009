<html><header><meta charset="utf-8"><title>中環在線：中銀李永鴻後繼有人 - 李華華</title></header><body><h1>中環在線：中銀李永鴻後繼有人 - 李華華</h1><p>銀行接連有管理層或董事會人事變動。早喺今年2月宣佈榮休嘅中銀香港（2388）執行董事兼財務總監李永鴻，終於「後繼有人」，李永鴻噚日正式退休，由母公司中國銀行（3988）財務管理部副總經理卓成文接棒。另外，全球市值最大嘅銀行工行（1398），其中一名非執行董事克利斯多佛．科爾（ChristopherA.Cole）任期亦喺上個月底屆滿。<br>李永鴻退休，中銀同時委任李永逵出任集團營運總監，由7月2號起生效，李永逵之前係香港花旗集團董事總經理，喺金融界打滾超過25年，有管理國際銀行豐富經驗，可能對專注中港兩地發展嘅中銀帶嚟新景象。<br>自從金融海嘯爆發，中銀股價兼業績表現麻麻，令唔少股民、股東失望，希望兩位新官上任後，可以帶旺中銀。</p></body></html>