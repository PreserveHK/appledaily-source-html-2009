<html><header><meta charset="utf-8"><title>中環在線：DavidWebb「小心百富泡沫」 - 李華華</title></header><body><h1>中環在線：DavidWebb「小心百富泡沫」 - 李華華</h1><p>股壇長毛DavidWebb不時喺股海尋幽探秘，除咗每年聖誕推薦一隻工業股叫人跟進之外，閒時亦會為股民「介紹」股仔背景，今次有幸俾佢點名嘅係新世界發展（017）主席鄭裕彤、賭王何鴻燊四太梁安琪都有份高價接貨嘅創業板公司百富國際（8272）。<br>Webb噚日午市喺佢嘅個人網站，點評呢隻07股王「當年股價飆升74倍，巴閉過神仙股蒙古能源（276）」，題為《Byfordbubble》（直譯：百富泡沫）。佢劈頭第一句，就呼籲百富股東留意股價存在泡沫，話呢隻男裝底褲股昨午收報0.66元，市值約15.9億銀（計埋兩個月前打算配售4億新股），經已相當於淨資產估值嘅13.9倍──簡單講，即係百富現價好鬼貴囉。你有你講，百富照升可也，昨收0.72元，單日漲16%。</p><p>可能變做現金殼</p><p>百富原本係林麥集團（915）大股東王祿誾揸旗，直至07年中股權易手，現任大股東陳婉芬入主，之但係佢一直冇加入董事局，之後冇耐仲分貨畀彤叔同四太。Webb好奇怪呢兩位名人肯以遠高於資產淨值嘅價錢入股，數量仲係超過5%嘅須披露水平。上個月百富宣佈出售Byford品牌，通告提到公司將檢討創業板上市規則第19.82條嘅情況。Webb解畫，即係百富將會變做現金殼，咁就可能要撤銷上市地位，公司方面應該解釋。<br>文章末段，仲提到有part2，講明百富只不過係佢調查嘅一小部份，之後仲有必美宜（379）、中國生物醫學（8158）、中國富強（290）等連帶關係。乜嘢叫劇力萬鈞、好戲連場，大家遲啲咪知囉！<br><br>李華華<br>mailto:LiWaWa@AppleDaily.com</p></body></html>