<html><header><meta charset="utf-8"><title>轆Book：日推過百次　堅持玩棍</title></header><body><h1>轆Book：日推過百次　堅持玩棍</h1><p>人生有幾多個十萬？他朝有日我買得起寶馬，斷估都唔會揀棍波攞苦嚟辛，偏偏有車迷帶着莫名堅持，豪花五十幾萬買架棍仔135i，完全漠視雙極力子、彈射起步等高科技自動波配備，回歸最傳統有味道嘅棍波揸法，仲要加錢訂埋全套M-SportPackage，全港絕無僅有。<br><br>記者：徐影龍<br>攝影：陳陶鈞</p><p>賽車DNA重生</p><p>一年前我都喺珠海TrackDay狠狠咁劈過架BMW135i，其起步加速能力着實令人難忘，碰啱早兩日識到位古董車發燒友Jerald，同樣有架改頭換臉後嘅新1系，不過改玩極少港人會揀嘅棍波版，加埋專程訂購全套M-SportPackage，咁嘅配搭喺香港算極罕有。<br>可能你會話，周街林寶拉利都係棍波㗎啦，有乜咁巴閉？超級跑車大多係閒時揸出街威吓，斷唔會攞嚟代步，而Jerald就每日往返薄扶林同中環返工，支波棍每日上落百幾次，依然樂此不疲，全因識得欣賞呢款車嘅精髓，「前前後後我換過6、7款寶馬，而135i為1系中唯一有尾嘅車款，佢祖先2002，當年已採用TwinTurbo，係七十年代最好嘅小跑車之一。事隔30年終於將2002嘅賽車DNA，擺番落呢架135i度。」家陣造車科技發達，好多自動波波箱都好快，點解仲要揀棍波車？「135i棍波版可算係M3、M5以外最快嘅寶馬，有佢哋八成功力，但售價唔使一半，駕駛感同操控滿晒分，無乜理由唔揀佢。」我都有同事每日揸架棍波Corolla返工，佢梗係話棍波好玩啦，不過用60萬Budget買車，相信無乜人仲有呢樣堅持咯。</p><p>1.M-Sport版全黑櫳加幾項改件，低調得嚟仍難掩火辣跑味。</p><p>2.車主連腳踏都換埋，佢話極力子稍重，不過都好快適應。</p><p>3.波棍頭顯示波段位置包透明膠，好靚。</p><p>M-Sport勝在內斂</p><p>講番套要訂先有嘅M-SportPackage，雖打着M系旗號，不過並非包圍、尾翼、氣喉大改特改，而係主要集中喺內櫳設備上，外邊望到嘅只有四條18"軨印有MSport徽號，「我就係鍾意呢種斯文內斂佈局，一上車，望到門檻、波棍頭、手掣皮革、軚環等都係MSport改件，自不然好有滿足感，架135i外形本身好靚仔，作為代步車已經無乜好改。最唔鍾意改到全車碳纖加餐枱尾翼咁誇張。」<br>Jerald本身為跨國獵頭公司負責人，阿爺嗰代靠返Alfa零件起家，所以自細已對Alfa同古董車着迷，睇佢年紀好難想像佢對六、七十年代嘅車琅琅上口。「其實我睇中Fiat500架Abarthesseesse，同樣係棍波，而且係我最愛嘅復古車款，全車佈滿紅蠍有段古㗎，因為設計者本身屬天蠍座……（下刪20分鐘介紹）。不過女友詐型話我車多，惟有放咗架135i換Fiat啦。」吓，寶馬換Fiat？又係一個港人少有嘅例子。
</p><p>4.兩張仿桶椅都可調校夾腰角度，包保承托力足夠。</p><p>5.車外只有合金軨為M-Sport改件，車主反而愛印住BMW嘅Bambo卡鉗。</p><p>6.黑色尾喉為廠方特別噴上，跟一般嘅銀色比又勝一籌。</p><p>7.最顯眼都係門檻個Logo，一上車就見到。</p><p>BMW135iM-SportPackage</p><p>2,979cc直6DOHC配TwinTurbo、306匹、6速棍波、行車里數約4,000公里<br>新車價：約$66萬（連M-SportPackage）<br>二手價：$499,000<br>查詢：FormulaWon（31102718）</p></body></html>