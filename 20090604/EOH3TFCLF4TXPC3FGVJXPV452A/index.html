<html><header><meta charset="utf-8"><title>ProjectNatal全身感應踢走Joystick</title></header><body><h1>ProjectNatal全身感應踢走Joystick</h1><p>全球經濟不景，以為今年E囗無睇頭，點知錯晒！明知大家唔想大花筒，打機頓成搶手娛樂，XB360睇準時機，強攻體感遊戲市場，宣佈將出一個唔使接駁遙控，單靠玩家身體就玩到的新裝置ProjectNatal，吸引到連史匹堡都嚟埋。呢鋪就算SONY出動新PSPgo，都只可以講句，技術性被擊倒！<br><br>記者：陸俊雄、陳國輝、許福合<br>圖片：法新社、美聯社、EPA、路透社</p><p>勁到似MotionCapture</p><p>始創體感遊戲係任天堂，可惜Wii都要靠個掣，而XB360發揚光大，就連掣都唔使。ProjectNatal以RGB鏡頭偵測你身體上任何動作（拍CG電影都要演員身上放Sensor，佢完全唔使）！心諗，踢波咪跑到黐肺！部機仲勁到有聲控，收到你叫球員走位。<br>運動遊戲當然唔少得，記者會介紹時有個如射龍門嘅Game（你被人射），玩家身處通道中，越來越多波飛埋來，要手腳並用打番過去撞中目標先過版，咁仲使做Gym？<br>另外有隻賽車Game又係嚇人，個女做車手，阿爸就幫手做Pit技術員換胎，任何道具都唔使，享足家庭樂。仲有隻畫畫Game仲離譜，手一揮有如潑墨，見個鬼佬叫個女同事上台，兩個合體一彎低身，一隻大笨象就畫成，當堂O晒嘴。你話！呢啲完全超出晒傳統打機概念，大家今次真係乖乖等畀錢。</p><p>二代目PSPgo飛甩UMD</p><p>第二代PSP早兩日就響Game網、甚至有片流傳到YouTube被網民高調討論，失策走漏風聲？問當事人先知喇！今次新PSPgo大膽踢走UMD，改行內置16GB記憶體！加埋靚仔滑蓋Look，非傳言所講延續版咁濕碎；PSPgo利用上網，經PSN購買點數卡，直接單撈FullVersion遊戲，唔夠Memory仲可外加M2，支援《MediaGo》隨時轉片抄落機；係就係好方便兼且環保，之不過有網民怒彈遊戲無包裝之餘、又無說明書，根本滿足唔到Game迷嘅收藏心態！<br>個款就讚多過彈，重量比起舊版PSP-3000輕足四成，得番158g，解像度仲保持住480×272；但機身Size細咗亦導致屏幕闊度由4.3"減到得番3.8"，縮水兩成幾！PSPgo售價為249.99美元，折算港幣$2,000有找，10月1日起會喺日本發售。</p><p>E囗EXPO2009必睇勁Game《MGSPeaceWalker》PSP</p><p>MSG迷有福喇，因為以後拎住PSP都可玩到MGS，背景時間點為第3代十年後，是正傳不是外傳，不過以小島秀夫往績，佢話會喺2010年推出喎，信住先！另外小島秀夫仲爆出驚人消息，新作《MGS：Rising》將會進軍XB360，雖然並非獨佔，但對長期以PS為平台的MGS已經夠震撼。</p><p>PS3體感手掣</p><p>今年E囗微軟大推體感，SONY亦唔執輸，在發佈會上示範一個PS3新體感手掣，配合PSEye，可感測到手掣移動及位置。示範中可做出一個拉弓射箭嘅動作，畫面會配合顯示弓箭，並可瞄準！</p><p>《Uncharted2:AmongThieves》PS32009年秋推出</p><p>作為續篇，故事中仍讓玩家扮演冒險，在E囗發佈時，現場播放一段實時影片，讓機迷一睹NaughtyDogEngine2.0遊戲引擎所創作出來的有如真實畫面，睇過都只能拍爛手掌。</p><p>《戰神3》PS32009年推出</p><p>終於等到有實機畫面睇，發佈影片中見到主角使出Fans們熟悉嘅雙刀同野獸拳套，面對密密麻麻滿天敵人，中間更夾雜住人馬形戰士及巨人，場景之壯觀，睇得多Trailer都覺少見。</p></body></html>