<html><header><meta charset="utf-8"><title>中環在線：林光宇嘉華一年情玩完 - 李華華</title></header><body><h1>中環在線：林光宇嘉華一年情玩完 - 李華華</h1><p>64歲嘅民航處前處長林光宇（圖）早幾年退休，舊年初開始出任嘉華國際（173）營運總裁，但噚日正式公佈退任，做咗一年就唔做嘞；佢同公司似乎冇乜芥蒂，嘉華最新本內部刊物都有講到林光宇「榮休」一事。<br>嘉華早於4月底發出公司通函時已披露，林光宇因為要撥出較多時間於個人事務上，所以唔會喺噚日舉行嘅股東會上膺選連任。根據嘉華年報，林光宇去年年薪128萬元，以華資地產商嘅執行董事而言，唔算高薪，可能另有高就都唔奇；有八卦人士又估，林光宇會唔會選擇專注民建聯事務呢?<br>舊年呂志和邀請林光宇加盟，係希望藉此減低家族式經營形象，增加企業式管治，估唔到咁快就打回原形。其實，嘉華之前已經請過唔少退休高官加盟，剛因病去世嘅警務處前處長許淇安喺嘉華做咗5年，舊年底功成身退。</p></body></html>