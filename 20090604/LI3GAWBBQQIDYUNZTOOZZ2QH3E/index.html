<html><header><meta charset="utf-8"><title>二十年前 - 左丁山</title></header><body><h1>二十年前 - 左丁山</h1><p>二十年前五月中，住在北京著名長城飯店，遇到開台只有幾年嘅CNN嘅工作人員，見咗幾次面，互相傾談之下，問一位記者MikeChinoy做乜事要在北京直播天安門，Mike話：「學生靜坐示威，在共產國家極為罕見，應有大事發生，我哋一定要守住等候，不能錯過大新聞。」後來果然有大新聞，MikeChinoy成為CNN嘅記者、中國北韓專家，現已返回美國，離開CNN咯。<br>中貿林問：「記唔記得當年遊天安門，似睇嘉年會？」當然記得，中貿林與法國C夫婦係北京通，帶住左丁山周圍行，見到大量外省學生上京，打鑼打鼓操入天安門，各國營機構、新聞機構日日有員工上街到天安門支援學生，左丁山日間談判注資一間北京連鎖餐廳，晚上跟中貿林去天安門「觀光」，大家都唔察覺到大禍將至。中貿林與一班香港記者經常見面，其中一位記者C駐京個幾月，由報導胡耀邦去世開始，每晚出現熒光幕前，父母在香港睇電視，每日驚多啲，一味催佢回港，卒之在六月四日之前，電視台召佢回港休息一陣，鎮壓清場隨之而來，記者C在電視機前大哭，一哭自己錯過一生最大新聞，忙碌個幾月，突然錯過了最後最重要時刻，係專業記者畢生之痛；二哭學生何辜，竟遭殘殺。八九年六月四日晚，守在電視機前徹夜不眠，相擁痛哭之香港市民，何止一百萬，包括左丁山一家人在內。<br>眨眼二十年，如華叔所言，不敢回憶，不能忘記，當時所有香港報紙刊登大量廣告，支持學生，反對鎮壓，不少今日政壇大人物，愛國人士，皆有聯署廣告，物證仍在，誰也不能否認，去年進入大學之新鮮人，今年啱啱二十歲，佢哋如果肯到大學圖書館翻查八九年所有香港報紙，當上一課通識教育，會有莫大益處。<br>中貿林話想搵番二十年前同佢相熟嘅記者見面食餐飯，問有冇辦法。剛好六月號《信報月刊》有廖美香（六十四位採訪天安門記者之一）文章，詳細紀錄每一位當年六四記者之去向，名單齊全，中貿林大可按圖索驥，請記者C聯絡番幾位相熟嘅，搞一次重逢晚飯。忽然間想起法國C夫婦，多年不見，不知近況如何，當年佢曾經斥資買麪包送去天安門派，義風可感也。</p></body></html>