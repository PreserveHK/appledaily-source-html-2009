<html><header><meta charset="utf-8"><title>青心直說：當年今日 - 胡孟青</title></header><body><h1>青心直說：當年今日 - 胡孟青</h1><p>列斯特城（有人稱作李斯特城）位於英國中部偏東地區，距離高雲地利城、諾定咸、伯明翰分別20、30及45分鐘車程，經M1高速公路落倫敦亦只需個半鐘頭，約97英里。<br>當年列斯特城隊足球隊名不經傳，頻頻被降落乙組，唔同今日可以踢英甲聯賽及英冠聯賽，近年最出名嘅球星係希斯基，最出名嘅特產係Walker薯片。<br>當年唔係好多香港人知道有呢撻地方，每次介紹自己所在都會反覆用幾個較具知名度球隊嘅地方去定坐標，大學在全國大學中排名38，雖非一流大學，甚至刻薄成性者會認定係二流，講嘅人又通常唔係出自牛津、劍橋、帝國甚至LSE等英國名牌大學，怕且更加多人連二流大學亦苦無機會進入，證明好多香港人患咗眼紅症又唔去睇醫生。<br>當年揸着一張阿媽死慳死抵加埋自己做咗兩年銀行小職員嘅微薄積蓄，袋住一張足夠畀3年大學學費嘅本票就上咗飛機，落咗機就即刻走入去郵政局一炮過開咗個定期戶口（NationalSavings），年息10.8厘，每次攞錢要一個月前通知，反正用來交學費，零用錢靠做餐館外賣店暑期工，後來連平時周末都去捧餐賺番廿鎊零用錢。</p><p>歌舞昇平人人向錢看</p><p>好多留學生當年仲唔捨得買嘅電視機，我都用咗65鎊整咗部二手嘅，當年中國北京發生中國人殺中國人事件，就係咁樣從BBC睇到，有人可以唔去正視唔去認錯，但係唔可以逼人忘記當日畫面上所見慘事，特別係睇到畫面上有學生以身擋坦克嘅一幕。<br>我哋成班香港留學生當年更即時在市內發起遊行集會，通宵寫Banner，當日遊行人數超過200人，並成功募捐咗3000鎊捐去紅十字會。假如有人要幫當年嘅旁觀者洗腦，甚至要在當年仍未出世嘅新一代面前，刻意扭曲或隱瞞事件真相，試問呢班人如何能夠通過「良知」嘅審判？如此罪行等同於日本竄改侵華歷史。<br>今天街頭巷尾、茶餘飯後人人只談股票，風花雪月向錢看，滿腦袋都是股票冧巴，淨係想知恒生指數幾時見、又或者見唔見二萬，時既窮節卻未現，歌舞昇平的背後，也不知是否另一樁全民自願洗腦的裝置。<br>胡孟青</p></body></html>