<html><header><meta charset="utf-8"><title>假債真債皆賴債 - 左丁山</title></header><body><h1>假債真債皆賴債 - 左丁山</h1><p>雷曼迷債事件未完，驚聞摩根史丹利精明債券可能會出事。啱啱呢日飯局有賓架Ｙ在，問佢大摩精債事件會否係雷曼迷債翻版，賓架Ｙ話：「好難講，雷曼破咗產，冇得追，所以禍及銷售銀行，但大摩仍然生勾勾噃，有美國政府做股東，點會破產呀？如果精債出事，追大摩可也。大摩精債銷售量在香港應該少過迷債，我哋銀行嘅份額更係微不足道，但大摩精債在全亞洲嘅發行額就好大，相信大摩唔會容易應承賠償。目前大家仍然靠估啫，最傷腦筋嘅會係金管局與證監會，有排搞，最開心嘅當然係啲律師行，又有生意上門嘞。」<br>雷曼破產清盤，已有十個月，未聞有甚麼突破，因為雷曼太大嘞，全球有八十間分公司，分佈於十幾個國家/地區，而資產（未爆前）有六千三百億美元，其中有三分一列入英國分公司賬簿內。咁多公司，咁大數目，淨係睇數都睇死核數師，何況一處鄉村一例，用甚麼標準條例嚟分配資產入賬呀？美國方面嘅清盤人入稟聯邦法庭，申請批准一個「環球破產統籌方案」，如獲批准，就希望其他地區清盤人共同簽署，統一辦事程序，香港、新加坡、德國、澳洲據講已經同意咗，但英國就話「咪搞，我哋唔制」，一於唔肯簽，英國清盤人就係PWC（港稱羅兵咸），指美國提出嘅globalprotocol係不必要，不顧個別地區情況而且繁複得難以接受。<br>雷曼清盤，起碼要搞三五七年，當事人與銷售銀行如不能達成協議，鬥長命可也，如果一個唔好彩，迷債與精債（其實係結構性投資工具）都買埋，咁就杰撻撻，命運等同買咗通用汽車、佳士拿汽車嘅股票。講起嚟，買到真債（真嘅公司債券）如通用汽車、佳士拿汽車所發行嘅，下場亦相當悲慘，俾美國政府㩒住打，為美國汽車工會（UAW）作犧牲品。GM係百年老店，美國工業象徵噃，竟會落得破產下場，其債券一文不值，拉埋好多退休金陪葬，美國聯儲局、證監會何嘗會為投資者着想，只係講你死你事而已。</p></body></html>