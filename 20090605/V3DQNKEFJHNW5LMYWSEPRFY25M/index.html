<html><header><meta charset="utf-8"><title>青心直說：本末倒置與捨本逐末 - 胡孟青</title></header><body><h1>青心直說：本末倒置與捨本逐末 - 胡孟青</h1><p>康文署修訂指引，讓前線員工在欠缺專業知識及適當儀器測試下，自行決定狗頭鍘侍候大樹，新指引令市民震驚。早幾年有本港發展商起樓，遇樹阻胡亂斬樹，都搞到要罰錢，家政府就可以話斬就斬，美其名係提升工作效率，保障市民安全，但係自指引出台後即有20株被認為「危險」嘅大樹慘遭殺戮，連死因都唔使研究。<br>引用中資機構慣常用語「多做多錯少做少錯」，大家可以預期以康文署斬樹之效率，唔使一年就可以趕盡殺絕市區多數大樹。所謂市區綠化就係千祈唔好種好似榕樹咁嘅大樹，而係要種弱不禁風嘅樹仔，雖然我哋唔使怕再塌樹，反而要擔心俾太陽曬到中暑。香港地容不下一株大樹，下一代人好難再想像咩叫「榕樹頭講故事」，而咩係「大樹好遮蔭」，睇怕要離開香港始能感受。將來我哋在街道旁找到嘅，可能只有當局所種、對人毫無殺傷力嘅一棵唐生菜或者菜心。<br>呢次事件，反映出一種病態官場文化，就係只想為CloseFile而CloseFile，勞工處最叻就係叫勞資雙方和解，再唔係就叫僱主就範；最新一宗漁護署誤殺西施犬事件，都反映同一種官場病毒，更甚於H1N1變種，唔通咁樣就叫做打好份工？</p><p>大行一條龍服務</p><p>類似的官場病毒無處不在，國家天天宣傳節能減排，卻有暴發者願出5億美金，想買人家視為國寶嘅通用悍馬品牌，以展示大國崛起。外國人唔肯賣畀你嘅未必係寶，賣得畀你者多數係草，睇TCL當年收購湯姆遜，結果要變成漂流嘅魯賓遜；聯想（992）收購IBM個人電腦，唔見得可以成功走向國際；中投入股黑石，慘過超人碰到黑氣石。<br>不過區區5個億美金，影響唔到大家日常生活，冇所謂啦。假如有朝一日解剖驗下架悍馬，原來只係一嚿廢鐵，或者到時擅長翻版嘅同胞，已經成功複製出千千萬萬輛山寨悍馬、悍牛甚至悍豬悍狗，一樣可以在爛路飛馳，咁5億美金嘅代價，又似乎難以用正常價值觀衡量。<br>近期同一家大行研究部出完唱好報告調高目標價之後，不足一星期已經由另一部門一條龍做埋配股，呢個現象已不只一次，令人不禁再次質疑，呢一個行業所講嘅所謂Firewall係唔係子虛烏有，最新一宗可能出現嘅個案，唔知會唔會涉及利豐（494）呢？<br>胡孟青
</p></body></html>