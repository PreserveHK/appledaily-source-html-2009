<html><header><meta charset="utf-8"><title>馮仁昭四圍超斥情敵不尊重人與己　Juno拒為陳冠希嘥能源 - 馮仁昭</title></header><body><h1>馮仁昭四圍超<br>斥情敵不尊重人與己　Juno拒為陳冠希嘥能源 - 馮仁昭</h1><p>陳冠希（Edison）上周低調返港，其間又接受CNN訪問，重提淫照事件，令冷卻嘅淫照事件再炒得火㷫。鍾欣桐（阿嬌）喺事發後一直獲麥浚龍（Juno）力撐到底，Juno噚日喺中環出席手機活動時繼續寸爆Edison。</p><p>Juno拒商場合作</p><p>提起Edison為「無限期退出」重新解畫，Juno句句有骨：「當一個人失去尊重人，尊重自己時，唔需要嘥能源對呢樣嘢有感覺。」Edison指當年影淫照係forfun時，Juno即冷笑一聲：「一笑置之啦，冇留意佢啲嘢。」Juno話唔會喺商場上同Edison合作，仲話有同阿嬌聯絡，但大家都冇提Edison。<br>Edison噚日中午離開下榻嘅W酒店，咁啱韓國人氣偶像Rain又住喺嗰度，Rain有約20個fans追隨等待，其間Edison準備坐保母車外出，隨即吸引咗幾個Rain嘅fans走近同佢傾偈，Edison都識做開窗打招呼。</p><p>Edison惹警方懷疑</p><p>另外，Edison之前上CNN訪問嘅片段陸續有嚟，當中未曝光嘅5分鐘片段內容，Edison話淫照事件爆發後，警方唔當佢係證人仲要調查佢，話可能係佢散播啲相，Edison語帶不屑咁話：「我很震驚，我跟他們說你可知我損失了多少金錢？我為何要這樣對待自己？」主持問Edison經歷淫照事件學到啲乜，佢就話：「怎樣去做人，怎樣更加小心，做事之前想清楚後果，我也學懂了變得更成熟。」</p></body></html>