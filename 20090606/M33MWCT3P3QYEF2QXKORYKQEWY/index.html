<html><header><meta charset="utf-8"><title>企業難民 - 左丁山</title></header><body><h1>企業難民 - 左丁山</h1><p>股市狂升，一片好景，睇淡沽空或買入熊證者，無不輸到面青，令左丁山想起淡友天真許。股市咁暢旺，好多人話與實質經濟背馳，但全世界央行一齊大搞特搞量化寬鬆，印銀紙，減息至幾乎等於零，令全世界銀行水浸，於是大量熱錢湧入股市，炒個不亦樂乎。呢啲錢點解唔湧入實質經濟體系呢？原因可能係大家都對前景仍然缺乏信心，唔敢放膽投資，啲錢不如走去股市短炒一轉好過。<br>股市升，交投旺，無怪此日見到分析師在鏞記四樓開房吃午飯，正是莫待無花空折枝也，左丁山剛好赴約，坐在房外散座，亦戥佢哋高興。吃過午飯，走落大道中，碰到穿着成套整齊西裝嘅行銷Ａ，咦，佢平時在上海多過在香港嘅噃，做乜在中環出現。行銷Ａ即刻遞上新名片，一望，心中打突，佢幾時做咗「乾收銀」（consultant），此乃MD（踎墩）代名詞也。果然，行銷Ａ好坦白咁講：「經濟不景，跨國公司大裁員，大老闆宣佈退休，走咗先，總部派女強人接任，立即炒晒我哋幾個senior，起用幾個佢嘅年輕人，為公司慳番好多皮費。你知啦，我哋五六個人，人人七位數字年薪㗎，公司仲唔乘機縮皮咩。我有好多位老友在其他不同大公司都遭遇同樣命運。現在我哋呢類人有一個新名詞，叫做corporaterefugee（企業難民）。難民就要等待企業收留，現在住響難民營，咪利用自己多年經驗與工作專長，做吓『乾收銀』先囉！」</p><p>唉吔，同類事件，左丁山在九八年九九年都見過，估唔到十年後歷史重演，想起嗰年，有朋友四十幾歲，年薪過百萬，兒子剛好中學畢業，要到美國留學，誰知朋友被裁，一時之間唔知點算，最後惟有賣樓食住穀種過寒冬。呢十年來中產階級飽受折磨，益發令人覺得儲糧之重要，好景時要有啲憂患意識至得。與行銷Ａ拜拜後，心情不舒暢，返到公司，收到香港電影資料館寄來之《通訊》48期，內有一篇〈空餘不了情：訪林黛故居〉，據知，林黛1964年10月17日（30歲）自殺後，其故居衣物四十餘年來大部份原封不動，其子龍宗瀚於2007年父親龍繩勳逝世後，主動接觸電影資料館，借出大量遺物，經資料館整理後，八月舉行公開展覽，欲知當年一代影后之香水、粉盒、胭脂、玉鐲等等眾多遺物是何樣子，不可錯過展覽會。</p></body></html>