<html><header><meta charset="utf-8"><title>長玩11粒鐘　薄荷藍透心凉</title></header><body><h1>長玩11粒鐘　薄荷藍透心凉</h1><p>薄荷糖食落透心凉，若然電腦換上薄荷藍色做機身，雖然唔會提高效能，但在炎炎夏日，睇落都會有透心凉嘅感覺，三星最新MiniNotebook──N310就有見到已經凉浸浸嘅薄荷藍色機面，夠晒搶眼之餘，電量更突破11小時，長玩長有，夠晒長氣。<br><br>記者：許福合　<br>攝影：陳盛臣
</p><p>名師設計機身</p><p>N310三星叫佢做MiniNotebook，其實大家都知即係Netbook；N310機面用薄荷藍做主色，而機內就保留用黑色，外藍內黑。除咗顏色之外，機身仲有特別設計，四角都圓圓滑滑，用料與一般電腦金屬不同，摸上手近似硬膠，好處係唔怕印滿手指模，更不用擔心刮花，即使唔用機套，直接放落手袋背包都好放心。整個機身設計原來更出自名師，請來國際著名設計師深澤直人（日本品牌「±0」和無印良品設計師）參與發揮創意。外形雖然特別，但售價方面明顯比一般Netbook高（一般為四千以下），就睇你愛靚定要慳錢喇！</p><p>SRS音效</p><p>使用10.1吋屏幕，論大小其實與一般Netbook相近，但講到備用時間就長得驚人，N310同樣係使用6-Cell電池，但就可提供到11個鐘備用時數，對着重流動性嘅Netbook就相當重要，令用家可避免經常要搵地方叉電嘅困境。同好多Netbook一樣，N310主要都係針對上網及文書處理用途為主，但音效方面出奇地提供有HDAudio輸出，具備減噪及SRS3D音效，只要駁個揚聲器，用來聽歌音質其實亦相當不錯。</p><p>BodySnap!</p><p>Profile</p><p>處理器：IntelATOMN280處理器<br>記憶體：1GBDDR2<br>屏幕：10.1"（1,024×600、LED）<br>顯示：IntelGMA950<br>硬碟：160GBSATA<br>其他：130萬鏡頭、HDAudio、802.11b/g無線網絡、藍芽2.0、SDHC讀卡器<br>操作系統：WinXPHomeSP3<br>體積：262×184.5×28mm<br>重量：1.35kg<br>查詢：SAMSUNG（36984698）</p><p>N120<br>miniHi-Fi級靚聲</p><p>另一部N120在規格上其實與N310分別不大，但在音質上會更勝一籌，事關N120直接在機身內置有2.1聲道揚聲器，分別設在屏幕左右兩邊，毋須再另駁揚聲器，就可聽到SRS環迴音效，與一般Notebook音質差別相當大，當調高音量後試聽，非但未見有拆聲情況，效果更有如開着一部miniHi-Fi一樣！<br>另外再加埋個10.1吋1,024×600LED屏幕，有防反光效果，預早抄定影片去睇，當部流動迷你Player都係個好享受。</p><p>Profile：IntelATOMN280處理器、1GBDDR2、160GBSATA、10.1吋LED、2.1聲道</p></body></html>