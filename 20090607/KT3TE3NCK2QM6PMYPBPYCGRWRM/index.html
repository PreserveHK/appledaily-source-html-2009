<html><header><meta charset="utf-8"><title>黃金視窗：無綫劇常勝方程式</title></header><body><h1>黃金視窗：無綫劇常勝方程式</h1><p>無綫人氣劇集《巾幗梟雄》日前播映大結局，錄得最高收視為47點（約299萬觀眾收看）。黃金劇元素，雖然得幾道板斧，但夠編劇和觀眾一生受用。橋王王晶都話：「《水滸傳》108條好漢，就有108條橋。」黃師傅VS奸人堅，永恒不變的正邪惡鬥方程式，百幾集新瓶舊酒，觀眾如癡如醉，所以呢頭看《溏心風暴》、《家好月圓》兩房爭寵爭產，轉個頭《巾幗》爭餅仔。莉姨喺廁所摑完細契，輪到荷媽喺廁所俾紅姨兜巴星，鏡頭一轉變成三奶奶賞大奶奶一記耳光，何其眼熟，偏偏收視稱冠。好橋，總是百看不厭。嚟緊又有《碧血鹽梟》。橋唔怕舊，最緊要受，點會out？　撰文：吳佩思</p><p>指定角色：奸女襯國舅</p><p>最毒婦人心。女人一旦豁出去鬥生鬥死，一哭二鬧三上吊火藥味最濃，反而男人潑辣不來，最適合在旁煽風點火獻屎橋，戲味更濃，難怪編審張華標也先度定女奸角再寫故事。</p><p>奸女當道</p><p>男人講面子，女人工心計，肥皂劇人物基本設定。女人戲所以好睇，因為變化大，能屈能伸。《溏心風暴》的細契關菊英、《家好月圓》的紅姨米雪和《巾幗梟雄》的大奶奶謝雪心，為爭寵爭產，時而溫柔時而潑辣，兩個女人碰頭舌劍唇槍，肯定好睇過男人打拳頭交。</p><p>麻煩舅父</p><p>古時奸國舅最叻弄權，專獻讒言迷惑昏君，但《溏心》姊妹作的女奸角細契和紅姨都眉精眼企，奸國舅落得庸碌無能，還心地善良如「舅父波」阮兆祥，或「表叔恭」李成昌，似太監多過奸國舅。惟李成昌在《巾幗》飾演的彭鏗（圖），才真正衰得夠狠夠英。</p><p>野蠻奶奶</p><p>奶奶是中國傳統社會的權威代表，高於一家之主。《家好》中的「嫲嫲」李香琴（圖），與《巾幗》中的雪妮，兩人扮演的懵奶奶都是先被奸妃迷惑，助紂為虐後與東宮同仇敵愾。正因為奶奶的霸道，荷媽（李司棋飾）和四奶奶（鄧萃雯飾）只得硬食任鬧，越委屈，觀眾越投入。</p><p>指定動作：妻妾爭家產</p><p>明明早知劇情和結局，明明又講爭寵爭產，為何仍捧場者眾？觀眾就是要看主角們如何吵鬧擲金句，如何大庭廣眾揭穿陰謀。</p><p>爭產爭寵</p><p>風水師及富豪爭產案轟動全城，港人包二奶蔚然成風，劇集也要緊貼潮流，變成草根與富豪爭產引發共鳴，最貼身還是港太煲劇學辟狐大法。弔詭是《家好》大婆荷媽竟被狐狸精紅姨反客為主叫她狐狸精；《巾幗》四奶奶係第四者，卻挽救整個家業，既矛盾又諷刺。</p><p>對白煞食</p><p>大契李司棋在《溏心》中夭心夭肺的鬧人金句已成經典，柴九黎耀祥在《巾幗》中的「人生有幾多個十年？最緊要痛快！」更融入港人生活。<br>長長的對白也是《巾》劇精采之處：必文燒死，大奶奶向四奶奶算賬，單人講足6分鐘對白，其他人完全無從插口，感染力100分。</p><p>死人冧樓</p><p>黃金劇最重要是煽情，辛辛苦苦建立觀眾與角色的感情，就是為了到後半段盡地一煲要重要人物的死，製造煽情催淚效果。例如《溏心》的大契李司棋病死、大鮑夏雨激死；《家好》嫲嫲李香琴被紅姨米雪害死；《巾幗》的二奶奶商天娥、老爺岳華和三奶奶惠英紅（圖）逐個死。樹倒猢猻散，好戲在後頭。</p><p>女人互摑</p><p>《溏心》姊妹作兜巴星是家常便飯，仲要大部份都在廁所發生，包括《溏心》莉姨摑醒細契、《家好》紅姨打荷媽一巴（右圖），打到飛甩眼鏡，報番當年荷媽一巴之仇；以及《巾幗》中三奶摑大婆（左圖）。《溏心》姊妹作另一家常便飯是碌落樓梯。首先有大契失足碌落樓梯，再有《家好》嫲嫲俾紅姨推落樓；《巾幗》大奶奶想阻止必文放火，但又仆親追唔到！</p><p>編審：劇本先定奸角</p><p>無綫編審張華標的經典作品無數，包括《五虎將》、《蓋世豪俠》及《大家族》等，至於《溏心風暴》與姊妹作《家好月圓》、還有《巾幗梟雄》，也是張華標與編劇小組嘔心瀝血之作，更是收視保證。<br>三劇劇本出色，老戲骨演技精湛，人物設計也是成功之處。張華標日前接受電話訪問時說：「我哋度劇本嗰陣，都係設定咗個奸角先，即係細契、紅姨同大奶奶殷鳳儀，呢啲人物其實都可以喺現實生活中搵到。紅姨搶恩人嘅老公，又畀好多藉口自己去爭。家好多人怨氣好重，就似細契咁唔知足，又有啲人好似《巾幗》嘅大奶奶，成世人做咁多嘢都係為咗個仔，奸國舅都係由真實藍本搵番嚟。」談到三劇均由女人做奸角，張華標笑道：「下意識覺得女人做奸角易投入啲啩。」</p><p>反映社會民生</p><p>回憶90年代的港劇，題材多圍繞大家族爭產，張華標表示《溏心風暴》最初也想以上流社會為題材，但曾勵珍提議以鮑魚生意為背景，倒是《巾幗》明顯不同，他說：「今次好開心同添哥（監製李添勝）合作，佢加咗好多歷史元素，將視野由爭產擴闊到社會民生方面。」談到《溏心風暴》、《家好月圓》和《巾幗》不少橋段似曾相識，他笑稱：「三套劇都係同一班編審，每個創作人都有自己嘅習慣同風格，最緊要係人物同目的唔同。」
</p><p>專家：追劇紓解怨氣</p><p>次文化堂社長彭志銘日前接受本報記者訪問，他表示現在社會積壓了很多怨氣，市民有寃無路訴，看這些肥皂劇卻可以得到抒發，他說：「家香港社會有好多你睇唔順眼嘅人做代表，你睇到都想揼佢。彭鏗作威作福，狐假虎威，就好似特首咁，冇料到但有權，柴九打佢一身咪大家高興囉。」</p><p>師奶最愛</p><p>談到以前港劇流行講年輕人白手興家創業的故事，現在卻回歸草根，講家庭倫理爭風呷醋的劇集，文化人梁文道則覺得是觀眾的老化：「以前啲人返到屋企會坐定定睇電視，家後生仔食完飯梗係即刻返入房上網啦，家睇電視嘅都係師奶觀眾。」
</p></body></html>