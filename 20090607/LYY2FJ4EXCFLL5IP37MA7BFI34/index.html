<html><header><meta charset="utf-8"><title>贈詹瑞文名錶謝恩師梁洛施秘製小小小超狠推三片</title></header><body><h1>贈詹瑞文名錶謝恩師<br>梁洛施秘製小小小超狠推三片</h1><p>現年21歲的梁洛施（Isabella）與比她年長22歲的電訊盈科主席李澤楷（Richard）共譜戀曲，二人的愛情結晶品更於4月26日在外地誕生，喜訊震撼全城。李澤楷接受本報專訪時，曾強調今次是有計劃生育，原來梁洛施為了生仔，在懷孕前後期間，先後推掉了三部片約、一個舞台劇和一個動畫配音工作。而在囝囝出生後，她為了陪伴孩子成長，已無計劃復出娛樂圈工作。</p><p>梁洛施為香港首富李嘉誠誕下第二個男孫，身價當然不可同日而語，為了好好撫養寶貝兒子，她更不惜放棄最喜歡的演藝事業。自從兒子長治出生後，她的整個人生都改變了，年僅21歲便當上母親的Isabella，從自己的母親口中明白為人母責任重大，故總是親力親為照顧孩子，而為避免兒子在閃光燈下成長，她更下定決心在小長治成人前低調地過正常生活。<br>不過在不少導演心目中，梁洛施是一塊未經琢磨的美玉，假以時日必成大器，若她為愛情和家庭放棄演戲，自然是電影界的損失，梁洛施的發言人盧覓雪昨在電話中說：「據我所知，Isabella目前係完全冇復出計劃。」</p><p>片商大讚潛質優厚</p><p>其實梁洛施自去年底解決與英皇的合約糾紛後，馬偉豪執導的西片《師父》、美亞電影籌拍、張藝謀執導的《杜蘭朵》，以及張之亮執導的一部大型古裝片，都先後找過梁洛施演出，不過當時她正在外地待產，故均沒有接拍。馬偉豪昨日在電話中說：「Isabella辭演後，基本上我已經冇理《師父》呢部戲，家由外國導演去搞，我已經冇過問啦！」<br>美亞製作部負責人禤嘉珍昨日則指Isabella辭演《杜蘭朵》後，公司正在物色其他演員演出，禤嘉珍說：「早喺3年前我搵梁洛施演《猛龍》時，同佢傾過幾次偈，覺得佢諗嘢幾成熟，我一路都睇好佢，之前《武俠梁祝》都想搵佢做女主角，但可惜佢冇接到。而《杜蘭朵》唔接，我都覺得可惜，如果佢因為搵到人生最大幸福唔再拍戲，我當然會為佢開心，但呢個咁有潛質嘅女演員唔再拍戲，一定係影壇嘅損失。」<br>而梁洛施除在懷孕期間推掉3部片約外，早前她又推了一個舞台劇和動畫《阿童木》的配音工作。香港話劇團藝術總監毛俊輝近日正在籌備明年藝術節的一齣舞台劇，有意拉攏謝君豪和梁洛施合作，但梁洛施雖有興趣，最終仍以私人理由推辭。毛俊輝昨在電話中說：「我上個月搵過Isabella，但嗰時未知佢要生BB。其實做媽媽都係一份好重要嘅工作，人生唔好淨係掛住工作。」
</p><p>成為港女羨慕對象</p><p>梁洛施過去曾跟詹瑞文學做戲，目前身在廣州的詹瑞文昨日透露兩個月前曾與李澤楷會面，他說：「當時我同Richard食lunch，佢想搵我搞啲舞台劇製作，當日佢拎咗盒禮物畀我，話係代Isabella帶畀我嘅，係一隻法國製造嘅手錶，之後佢同我講Isabella喺美國讀英文。」<br>問詹瑞文會否為梁洛施淡出影壇感可惜？他說：「絕對唔會，呢個係佢人生另一個production，佢生咗個B多咗個身份。只不過Isabella變成一個focus，人人覺得佢好戲劇性，我好戥佢兩個開心。」詹瑞文又謂即將公演的《港女發狂之港男發瘟》舞台劇中，會加插有關梁洛施的劇情，他說：「每個港女都想搵到一個嫁咗唔使做嘅老公，但係Isabella唔係呢種港女，只不過佢成為好多港女渴望得到嘅現象。」
</p><p>低調飯局賀兒子滿月</p><p>此外，梁洛施日前接受了某周刊訪問，她謂現在每天張開眼就是看着兒子，餵他吃奶、陪他玩和拍照，時間過得很充實。而在長治滿月時，他們與少於12個朋友一起吃晚飯慶祝。初為人母的梁洛施，表示希望兒子健康成長，做個有作為的男人，不要辜負爺爺和父親對他的期望。<br>採訪：比華利、李珮洳</p><p>娛樂資料庫<br>單親小花vs碩士女模</p><p>梁洛施與徐子淇近日分別生仔和生女，兩人均曾涉足演藝界再闖入豪門，人生同樣充滿話題性，雙雙成為城中焦點人物。</p><p>梁洛施（21歲）
</p><p>出生地：澳門<br>家庭背景：半歲時父親已病故，由母親湊大，有一姊。<br>學歷：99年畢業於油麻地保良局陳守仁小學，及後於澳門三育中學就讀，由於12歲已簽約英皇，故中四未畢業即加入娛圈。<br>出道經過：由《Yes》發掘，後與張栢芝為時裝雜誌影封面，因而被英皇睇中，簽下15年約。<br>代表作：《伊莎貝拉》<br>入豪門經過：07年拍荷李活電影《盜墓迷城3》期間，經同片演員楊紫瓊介紹認識李澤楷，火速撻着。今年4月為李家添丁誕下Ethan。</p><p>徐子淇（26歲）</p><p>出生地：香港<br>家庭背景：父母<br>學歷：澳洲長大，英國倫敦大學學院（UCL）主修經濟，畢業後赴英國十大名牌大學之一英國倫敦政治經濟學院（LSE）修讀傳理學系碩士課程。<br>出道經過：14歲被模特兒公司挑選成為模特兒，後獲導演陳嘉上看中，並於電影《誤人子弟》中飾演教師，曾拍攝無綫劇集《新鮮人》。<br>代表作：《誤人子弟》<br>入豪門經過：04年結識恆基兆業集團主席李兆基幼子李家誠，06年12月二人在澳洲舉行盛大婚禮，並先後於07年及今年誕下兩名千金。<br>資料來源：《蘋果》資料室</p><p>人物誌<br>樂壇仆直影壇發光</p><p>剛誕下麟兒的梁洛施，12歲已投身娛樂圈，年幼喪父的她由母親撫養成人，小小年紀已經歷不少風浪，發揮在演技上明顯比不少初出茅廬的女星多出了層次，難怪她即使從影作品不多，但成績驕人。<br>梁洛施出道之初走歌影雙棲路線，曾自言不愛唱歌的她，在樂壇發展也相當普通，早期電影《虫不知》和《見鬼10》等，成績也未見理想。至06年獲怪雞導演彭浩翔為她度身打造電影《伊莎貝拉》（圖），拍攝地點也選在她的出生地澳門，令她一舉登上葡萄牙影后寶座，又獲香港電影金像獎最佳女主角提名，同年的《妄想》也令她有份角逐最佳女配角。<br>更上一層樓的梁洛施07年參演徐克電影《深海尋人》，之後成功打開荷李活大門，一腳踩進《盜墓迷城3》（TheMummy:TomboftheDragonEmperor），並在戲中飾演其母的楊紫瓊穿針引線下，認識了小小超李澤楷。
</p><p>全城熱話<br>肥媽：澳門又出一個偉人</p><p>梁洛施於今年4月26日，為情投意合的電盈主席男友小小超李澤楷誕下愛情結晶品，兒子小小小超Ethan重約7磅多，成為全城熱話，昨日有不少圈中人送上祝褔。<br><br>肥媽（圖）：好嘢呀，澳門又出一個偉人呀，幾犀利。佢同徐子淇都勁，其實仔女都冇所謂啦，冇女人又點會有男人呀，咁後生有排生呀，有仔真係要趁嫩生。我都建議啲人生多啲，天生天養，好唔好都係一餐。結唔結婚都冇所謂，家有唔同咩？點都係愛情結晶品。<br><br>楊千嬅：我都好戥佢開心，呢個係一個幾好、幾圓滿嘅結局。</p><p>林嘉欣（圖左）：我屋企人始終覺得結完婚再生BB會開心啲，每個屋企唔同，不過我清楚開心就得，毋須同人交代。<br><br>鄭裕玲：恭喜佢哋，係開心嘅，睇報道佢哋兩個好開心，小小超終於搵到個適合伴侶，年紀唔係問題，最緊要兩情相悅。<br><br>鄧萃雯：好犀利呀，做媽咪要好大勇氣，一個家庭對女人係好大件事，為咗生BB可以放下一切工作，去荷李活發展啲嘢，留番畀我哋啲冇乜錢嘅人去做。</p></body></html>