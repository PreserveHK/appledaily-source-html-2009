<html><header><meta charset="utf-8"><title>海嘯的故事 - 左丁山</title></header><body><h1>海嘯的故事 - 左丁山</h1><p>美國通用汽車（GM）申請破產保護令，重組營運模式，將GM一分為二，新GM接收有價值資產與品牌（GMC，Cadillac，Buick，Chevrolet），舊GM保留壞資產與無用品牌（美國銷量低之汽車）如Pontiac，Saturn，Hummer，Saab。新GM嘅股權分佈喺美國政府60%、加拿大政府12.5%、工會17.5%、債券持有人10%，原來嘅股東呢，對唔住，一啲都冇你哋份，九十美元買入一股者，留番做金融海嘯紀念品啦。<br>GM患重病，非自今日始，但金融海嘯就係呢間百年老店嘅催命符。何解有金融海嘯？老友K自三藩市傳來電郵，一啲有心人有最新解釋：<br>柏林一間酒吧老闆Heidi諗到一條妙計，增加賣酒收入。酒吧客戶多數係失業酒鬼，要飲酒，但孤寒，Heidi特別批准佢哋飲酒有拖冇欠，月尾埋單，於是消息傳開後，酒客湧至，生意大增，酒吧乘機加價，增加利潤；Heidi手頭上多咗好多應收未收賬款（receivables）。賬面上，錢賺多咗好多，但現金流唔夠用噃，怎麼辦？酒吧條街有一間銀行，內有一位RM（客戶經理），十分進取，聞風而至，搵Heidi斟生意，教佢將啲應收賬款抵押畀銀行，借多啲錢嚟周轉。<br>銀行總部的衍生工具專家立即動腦筋，將啲酒吧賬款包裝成為Drinkbonds，Alkbonds，Pukebonds……冇人識得這是甚麼bonds，不明白其結構，但啲銀行配售專家就將呢類bonds分銷全世界，政府買入，基金買入，大戶散戶齊齊買入。格林斯潘不是說過市場有froth（啤酒泡）而無bubble嗎？項懷誠來港不是說過沒有泡的啤酒不好飲嗎？</p><p>直至有一日，一位「四方木」──銀行風險管理經理突然間話：「我發覺有啲唔妥，啲啤酒債券炒得太癲嘞，可能大家都飲醉晒！」銀行好唔高興，叫佢唔好周街講，立即炒咗佢，然後暗中派人去Heidi酒吧收數。Heidi於是向酒鬼債仔追數，不追猶自可，一追就爆煲通天，冇人有錢還，Heidi唯有申請破產，跟住引發大規模賴債（default），啲啤酒債券價格大跌特跌，銀行周轉不靈，要政府動用公帑打救，穩定局面。政府啲錢點嚟㗎，咪向唔飲酒啲納稅人加稅囉。這就是金融海嘯的故事。</p></body></html>