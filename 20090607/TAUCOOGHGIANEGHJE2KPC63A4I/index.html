<html><header><meta charset="utf-8"><title>轆Book：揀二手Hybrid　還看嚿電</title></header><body><h1>轆Book：揀二手Hybrid　還看嚿電</h1><p>汽車同環保，互相矛盾嘅兩個課題，調和兩者嘅矛盾，成為一大趨勢，混能車嘅出現，都算係一大代表作。用家而言，講環保，離唔開「慳」！要慳到盡，出部二手Hybrid車，原來大有學問，唔搞清楚，慳家唔成可能仲煩到暈。究竟揀車要點要睇邊瓣？專家教路：還看嚿電！<br><br>記者：梁美甜<br>攝影：陳盛臣<br>鳴謝：皇冠汽車、大昌行易手車、RASAutoServices</p><p>行貨保證期明確</p><p>心水清都知，汽油車齋用油，Hybrid就油電兩用，梗係比人慳喇，據說用Hybrid車每月起碼慳一半油錢，都咪話唔吸引。買二手Hybrid車最令人擔心嘅係電池壽命，因為要換時必須由日本訂回來，加上Hybrid車屬高技術車種，唔係坊間隨便搵個車房就搞得掂，所以嚿電掂唔掂，係要考慮嘅一大問題。行貨Hybrid一般保用五年或以上，有根有據。大昌行易手車銷售經理Lawrence教路：「香港行貨Hybrid車主要係皇冠旗下嘅Prius同RX車系，代理為旗下Hybrid車嘅電池分別提供五年同十年保養。以較為普及嘅Prius為例，當然最好就唔好買部過五年嘅二手車啦，否則就要將嚿電加埋入車價入面，即時貴多兩萬㗎！」不過行貨就選擇有限。</p><p>水貨選擇多保養短</p><p>平行代理車行會直接由日本引入各個品牌嘅Hybrid車款，多數係以中古車進口，好似Civic、Estima、Alphard等等嘅Hybrid車型，由房車至SUV，甚或豪華MPV都有，選擇多好多。一如Lawrence所言，香港做Hybrid維修保養嘅專業車房及技術人員唔多，越罕越少嘅車款就越難搞。所以想揀部罕有嘅Hybrid車，最好去有自家維修中心又或者本身有專業技術及有關知識嘅車行較有保障。RASAuto維修部經理Marco指，水貨Hybrid車於中控都有一個Screen顯示行車狀況及資訊，Hybrid車基本上係電腦系統，只要插上日本原廠電腦就可即時檢查全車系統，Coding及Data與日本本土系統一致，維修保養有保證。可惜絕大多數水貨Hybrid保養期短，普遍係一年或五千公里左右，有辣有唔辣，悉隨尊便！</p><p>實試注意位</p><p>無論買嘅係行貨定係水貨嘅二手混能車，親自試車一環其實都好重要，尤其水貨中古車由日本進口，相對本地二手車更難追索上手車主又或者汽車本身資料，就更加要金睛火眼Check清楚。而針對混能車，亦有特別要注意嘅地方。</p><p>車廂要靜</p><p>Hybrid車最大特色係由撻車、行車至停車都好，着住引擎車廂都非常寧靜，若然有異樣聲響，即表示部車副偈有問題。</p><p>留意動力來源</p><p>行車時留意Screen顯示嘅引擎、馬達以及電池運作情況，一般電池使用率都會保持於一半或以上，若發現系統經常都以汽油引擎推動，即表示運作出現問題，或有機會係電池出問題。</p><p>睇靚盤<br>錶板夠搶</p><p>03ToyotaEstimaHybrid（c）<br><br>引擎：2,362cc<br>手數/行車里數：0/28,662km<br>當年車價：約$46萬<br>二手價：$178,000（上會價）</p><p>星星閃底錶板，好搶。</p><p>里數極低　</p><p>06ToyotaEstimaHybridG（a）<br><br>引擎：2,362c.c.<br>手數/行車里數：0/780km（經理車）<br>當年車價：約$57萬<br>二手價：$369,000</p><p>想知道部車出廠年份，睇安全帶標籤實無錯。</p><p>混能人氣王</p><p>06ToyotaPrius（b）<br><br>引擎：1,497cc<br>手數/行車里數：1/43,588km<br>當年車價：約$24萬<br>二手價：$155,000</p><p>至抵玩</p><p>05ToyotaPrius（d）<br><br>引擎：1,497cc<br>手數/行車里數：0/49,000km<br>當年車價：約$24萬<br>二手價：$143,000（上會價）</p><p>環保＋動感</p><p>06LexusRX400h（e）<br><br>引擎：3,456cc<br>手數/行車里數：0/38,315km<br>當年車價：約$56萬<br>二手價：$348,000</p><p>查　詢</p><p>（a）富利堡	23020750<br>（b）大昌行易手車	22621118<br>（c）安信汽車	26200598<br>（d）科毅汽車	35231623<br>（e）匯通國際汽車	67533338</p></body></html>