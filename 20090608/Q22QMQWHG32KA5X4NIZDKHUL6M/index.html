<html><header><meta charset="utf-8"><title>敏妮Talk：時間貶值 - 溫敏妮</title></header><body><h1>敏妮Talk：時間貶值 - 溫敏妮</h1><p>成日都話「一寸光陰一寸金」，所以要善用時間，但究竟點先算善用時間呢？敏妮前排睇咗篇外國文章，都係講善用時間，敏妮覺得好精采，想同大家分享。<br>作者觀察到一個情況，就係好多人嫌嘥時間，所以寧願喺街買份三文治，都唔會喺屋企自己整。一份三文治6美金，如果喺屋企整，大概要5分鐘。換言之用6美金嚟買5分鐘時間。如果化為一個鐘計算，就係72美金。作者話，如果選擇自己整三文治，即係慳到72美金，而慳落嚟嘅錢仲唔使交稅。</p><p>7蚊買5分鐘時間</p><p>當然條數有啲嘢遺漏咗，例如自己做三文治都要成本。敏妮覺得精采嘅係，作者將每一樣嘢都算一算賬。就用番上面嘅例子，香港一份三文治賣13蚊左右，自己喺屋企做成本大概要6蚊，需時5分鐘左右，扣除成本，即係用7蚊買5分鐘時間，以一個鐘頭計就係84蚊。以一日9粒鐘，一個星期返5日，一個月有4個星期計，即係一個月做180個鐘，以時薪84蚊計，月入就係15120蚊。
</p><p>一寸光陰一寸金失效</p><p>如果你月薪冇萬五蚊，或者時薪冇84蚊，咁按道理你就應該自己喺屋企整三文治嘞，因為你賺番嚟都唔夠嘥！喺好景時，好多人都唔介意用錢買時間，正如好多朋友嘅口頭禪，「上落一轉都搵番啦！」文章嘅作者都有提到呢個問題，佢話如果將每個潛在機會都換做時薪計一計，就可以一目了然係咪值得用錢買時間。<br>不過，今時今日，當某些人喺度搵嘢做填塞時間，時間又似乎唔係咁值錢，可能「一寸光陰一寸金」呢句說話唔係好適合呢個年代！<br>溫敏妮<br> http://wanmanli.com/blogs/ </p></body></html>