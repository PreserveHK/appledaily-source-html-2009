<html><header><meta charset="utf-8"><title>英超收支驚人 - 左丁山</title></header><body><h1>英超收支驚人 - 左丁山</h1><p>星期六日冇英超聯球賽睇，突然間覺得晚上好得閒，若有所失㖭。英超聯水準，未必一定世界最高，例如巴塞隆拿對住任何一隊都有取勝把握，但如果叫巴塞參加英超聯，一季踢足三十八場加各種盃賽，相信美斯一定頂唔順，體力不勝負荷。英超快上快落，緊張落力，比賽係十分好睇嘅。<br>雖然話世界經濟不景，但啲富豪球會擲錢唔眨眼，皇馬話要用超級銀彈將卡卡收歸旗下，相信成數係有嘅，足球員係講錢嘅啫，何況球會更加恨錢，意大利總理（AC米蘭班主）唔會嫌錢腥也。但皇馬買入卡卡，皇馬搵乜嘢球員去配合呢？加多一個卡卡打唔贏巴塞㗎！計左丁山話，皇馬不如搵卡卡打右中場，列貝利打左，再搵埋杜奧巴踢中鋒，配合魯爾執死雞，後防搵埋維迪治（Vidic），咁就差唔多，四個人加埋要億幾兩億英鎊，問銀行借夠啦！<br>但如此一來，啲薪水唔識計。德勤（Deloitte）幫英超計咗條數，指英超聯上一季嘅總收入升咗26%，去到十九億三千萬英鎊，比前季增加咗四億三千萬鎊，增幅可觀，但球員薪水支出，超過十億鎊，其中車路士有油王照住，支薪最高達一點七二億鎊，曼聯次之，一點二一億，阿仙奴第三，一點○一三億，利物浦第四，達零點九○四億，最唔抵嗰隊肯定係紐卡素，一季支薪零點七四六億，竟要降班，以英超第五多薪水支出，得到包尾第三名，紐卡素全隊上上下下都唔係波，而且仲要負債二點四五億鎊，降落冠軍聯賽之後，去邊度搵錢還債？紐卡素球會正掛牌出售，中國民間啲富豪不妨諗一諗，橫掂係做蝕本生意啫，GM嘅悍馬都買得咯，買紐卡素，濕碎啦。<br>紐卡素件球衣為NorthernRock賣廣告，呢間銀行在次按風暴之初，已經破產，命運不吉，連累埋紐卡素（輸波賴地硬吖嘛），曼聯件球衣有AIG，AIG周身蟻，二○一○年之後就冇錢再玩，一○至一一球季開始，由Aon（又係保險公司）頂替，據講簽四年斥資八千萬鎊嚟贊助曼聯，正是一雞死一雞鳴，做體育贊助，回報率唔知點計算，企業贊助商真係要計到盡嘅話，就冇資格進軍世界舞台。</p></body></html>