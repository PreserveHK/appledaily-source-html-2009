<html><header><meta charset="utf-8"><title>勁似PS3　無線睇Blu-ray</title></header><body><h1>勁似PS3　無線睇Blu-ray</h1><p>AV界又有新突破！發燒音響仲係有線為主，但高清影像已可無線傳送！SONY新推LF-W1BR影音傳輸套裝，可做到高清影像「無線」發送；即係放廳嘅BDPlayer播片，從此毋須駁線都可以1080i高清畫面，喺房內電視睇到，入場費唔貴，$1,580平民價，抵玩啫！<br><br>記者：許福合<br>攝影：陳盛臣</p><p>支援1080i</p><p>簡單來講，整套組合分為「發送器」同「接收器」兩部份，直立式設計外形貌似PS3，「發送器」可以經色差及AV線介面接駁BDPlayer或錄影機；影像傳輸則以數據資料較大的802.11b/g作訊號，以達致低失真效果！<br>相對「接收器」就好自然係駁電視，要注意佢只提供HDMI影像輸出，所以雖然電視方面並無指定要用番SONY，但起碼要有HDMI插頭，所以唔好諗住配個舊電視用。畫質方面基本提供1080i畫質，距離就與一般Wi-Fi相近，百米內都無問題；一般來講，隔一道牆對畫質亦影響不大。</p><p>可接駁多個電視</p><p>LF-W1BR其實可對應多個接收器，即係可將無線影像，同時間在多部遙距電視上播放，只要為每個電視配一個接收器即可；但因為LF-W1BR以套裝發售，暫時未見有單個接收器發售，要玩一發多收就可能要等吓喇。<br>畫面方面，利用H.264實時視頻壓縮提供1080i畫質，畫面順暢，睇唔出係無線傳送嘅畫面，但無線網絡只有54Mbps傳輸速度，聲音只能有2聲道立體聲，用來睇戲效果就差啲喇。實際試睇時，仲發覺畫面會有大約半秒到1秒延遲，據講無線訊號越強，延遲就越少，不過聲音並無甩嘴情況，對欣賞電影影響不大。</p><p>查詢：華仁影音（23983022）</p></body></html>