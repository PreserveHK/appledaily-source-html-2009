<html><header><meta charset="utf-8"><title>股路縱橫：大無畏式收集　亨泰勢現急升 - 郭兆誠</title></header><body><h1>股路縱橫：大無畏式收集　亨泰勢現急升 - 郭兆誠</h1><p>港股未有跟外圍走，應升而不升，反而大跌420多點，期指更跌逾510點，以接近全日低位收市，低水122點，今日有機會下試10日線（18145）支持，估計大市短期內會在18000水平上落，橫行整固。噚日成交只有737億元，大跌市而成交縮，拋售壓力並不大。<br>藍籌股回氣，股仔就繼續百花齊放，噚日上升正股就有525隻，比下跌正股仲多一隻，升榜第50大的年代資訊（8043），升幅都有13.7%。上月12日推介嘅黃金集團（1031），噚日卒之發力，唔單止升破0.20元大關，仲高收0.229元，大升37.1%，成交更大增到1.91億股，一支大陽燭「篤穿」保歷加通道頂，MACD亦出現「雙牛」入貨訊號，大升之勢已成。<br>結好控股（064）段段有，噚日又高收，升8仙，報0.66元，比上月14日推介時的0.34元，已累升94%。結好噚日在大升榜排49位，今日推介嘅亨泰（197），則排45位，但升勢只係剛剛發力，短線升幅可逾3成。<br>由今年1月底開始，亨泰走勢形成一個大型複式頭肩底，噚日以9700多萬股的大成交破位而上，亦升穿保歷加通道頂阻力，短線上升目標0.64元，亦即今年初的頂位水平。<br>4月16日，推介亨泰，當日停牌後宣佈供股，2供1，每股供0.18元，比前收市價0.46元有大幅折讓，復牌後，在0.20元至0.30元水平任你買，現時股價已大幅回升，供股之舉變成送大禮，低位買貨又或供股者，賺到笑。</p><p>預測PE不足6倍</p><p>亨泰供股後，股份數目增加一半，新股今個禮拜出籠，但近期股價表現大強勢，好明顯係有大戶以「大無畏」精神來收集，唔單止盡收舊股，仲想食埋啲新股，貨源一旦歸邊後，亨泰表現一定會令人一新耳目。<br>亨泰係內地消費品分銷同物流股，係中央振興經濟的前列受惠者，供股前每股NAV1.23元，供股後0.88元，股價仍有大幅折讓，以0.64元目標價計，仲折讓27%。<br>亨泰以6月年結，09年度估計盈利1.4億元，2010年度應可回升上2億元水平，每股盈利8仙（已全面攤薄計），預測PE只5.9倍，在消費和物流股中，極為吸引。<br>郭兆誠</p></body></html>