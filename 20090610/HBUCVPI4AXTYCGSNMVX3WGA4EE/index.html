<html><header><meta charset="utf-8"><title>青心直說：中核國際「有前有後」 - 胡孟青</title></header><body><h1>青心直說：中核國際「有前有後」 - 胡孟青</h1><p>一命二運三風水，信不信由你，炒開股票嘅小老散，應該留意到一個「股價與人」息息相關的關係，所指並非甚麼人為因素，而是在股市有一類股民喜歡專注，炒開一隻股每次都有錢落袋，覺得隻股好利自己，於是實行與股結緣，漸漸形成一種情意結，無論晴天陰天雨天，皆對之不離不棄，唔知呢個係咪好多滙控（005）癡心情長劍之寫照。<br>當然以上情況亦常見於炒波幅的日子。唔同嘅股票有唔同性格，技術走勢話畀我哋知，有啲股份對10天線比較敏感，即係每次跌至10天線都有支持，也有股份對10天及20天線毫不留情話穿就穿，但係每次久唔久跌至50天線又會畀吓面，呢種情況，每每出現於一個長達3個月的反覆向上趨勢，過去3個月嘅中國食品（506）就係表表者，每次回見10天線都係接你上車，最關鍵係每次回吐都成交縮減少有人落車，過去幾個月未曾跌穿10天線超過一日，因此呢條線之重要性就不容小覷，若跌穿超過1日就非同小可，配以大成交好可能隨時轉勢。</p><p>致力拓展鈾資源</p><p>也有股份喜歡玩旗形整固，即係每次出現大陽燭後例必悶足十日八日，甚至來個回吐後抽，形成一支旗，一旦突破就非同小可，例如中核國際（2302）。3月時筆者在首本著作的第3章（101頁）中，已對核電在中國內地的前景作出樂觀的展望，而且書中少有的點名提及值得憧憬之中核國際，此股乃中國核工業集團（央企）借殼上市，是唯一可於香港買得到最具備軍工核能概念的股份。<br>筆者人微言輕，中核國際平時人氣唔夠，唔係突然有大成交配合矚目升勢，鮮有人埋身。公司剛於上月22日發公告，將收購加拿大WesternProspector最少50.1%以至全部股權之要約延至本月底，皆因對方所持、位於蒙古之鈾礦床探礦權許可證遭當地監管當局撤銷，現時還要等候對方釐清事件。公司手頭現金超過4億，資本負債比率23%，目標是加快拓展鈾資源領域，多名高管與執董均來自中核工，大股東現時持股75%。以其業務前景及有中核工作後台，中核國際可以稱得上是「有前有後」的股份。<br>更值得玩味的一點，就係前揸Fit人細劉剛申報於6月2日於4.9元水平增持股份，算係翻兜，呢個指標果然比任何一種走勢分析更準繩。<br>胡孟青</p></body></html>