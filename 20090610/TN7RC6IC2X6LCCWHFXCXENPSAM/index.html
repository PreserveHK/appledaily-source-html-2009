<html><header><meta charset="utf-8"><title>敏妮Talk：AA制 - 溫敏妮</title></header><body><h1>敏妮Talk：AA制 - 溫敏妮</h1><p>公司同事sent咗個喺討論區睇到嘅故事俾敏妮，叫敏妮俾啲意見。個故事係關於一對夫婦，老婆不滿現狀，喺討論區留言，希望得到認同。話說老婆賺錢比老公多，但老婆認為男人嘅天職就係照顧家庭、照顧妻子，對於生活開支「AA」制好唔滿意。<br>嗰位太太話：「我老公覺得我有工作，有收入，一個家庭大家有份。他表示我不是全職主婦，不應俾家用我，也不須要給我錢。不過他又不想佔我便宜，所以開支一人一半，結婚買樓供樓連首期都是。」據嗰位太太補充，由於自己唔夠錢，所以最後都要老公出多幾萬做首期。</p><p>供樓、買零食樣樣計</p><p>除咗大數目要計，呢位太太仲話，就連日常瑣碎開支，都要共同承擔，佢哋兩人整咗個共同「基金」，老公出六成，太太負責俾四成，出街食飯一係老公俾，一係基金出，就連買零食都斤斤計較，究竟係基金出錢定各自俾錢買自己想買嘅零食。<br>作為女性，敏妮本來都覺得應該支持吓呢位太太，但佢老公又唔係冇道理。先唔計邊個賺錢多，敏妮成日都強調不論男女，財政獨立好重要。雖然話夫婦間吓吓講錢會傷感情，但數目分明的確可以免除日後一啲拗撬。就好似以上個故事嗰位老公，買樓前講明，由於供樓佢出六成，所以一早已講明日後賣樓，要分番樓價六成。</p><p>無論男女　應留私房錢</p><p>其實太太有怨氣，敏妮作為女性都好明白，有邊個唔想嫁個有錢人，生活無憂？不過敏妮覺得最重要唔係邊個出錢，而係要做好夫婦間嘅理財計劃，當中包括如果有子女嘅教育同生活費，又或者未來退休計劃，甚至係為對方提供保障等，當大家都有共同理財目標，再共同努力，無謂嘅爭拗自然可以減少。<br>不過，共同承擔係一回事，敏妮都同意「傳統智慧」，無論男女都應該留番一啲私房錢，始終有啲嘢講唔埋，為自己留後路，係對自己嘅保障。<br><br>溫敏妮<br> http://wanmanli.com/blogs/ </p></body></html>