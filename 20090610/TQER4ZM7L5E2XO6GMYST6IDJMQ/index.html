<html><header><meta charset="utf-8"><title>隔牆有耳：黑白不分　顛倒南北 - 李八方</title></header><body><h1>隔牆有耳：黑白不分　顛倒南北 - 李八方</h1><p>民建聯要惡補英文，已經係香港人共識，原來佢哋地理常識都十分驚人。被譽為黨內新星、剛當選副主席嘅律師張國鈞，噚日擔任港台節目《左右紅藍綠》嘉賓講氣候暖化問題，一出鏡就講：「一直以嚟北極都係一個非常之寧靜，人少企鵝多嘅地方……。」<br>佢講咗兩句，唔少觀眾已經笑咗出嚟，事關好多人都知，北極有熊而冇企鵝，南極先至有企鵝，兩種動物只會在聖誕卡或動物園先有機會同場出現，張副主席指北極企鵝多，擺明搞gag啫。</p><p>港台網版已刪「企鵝多」</p><p>節目噚日下午1點幾鐘出街後，瞬即有人將片段上網，網友睇完「北極企鵝多」偉論後無不笑到反肚，大家以為民建聯政治上顛倒是非、六四史實黑白不分啫，原來連南北都亂晒龍。有人話民建聯成功爭取企鵝北極居留權，應該盡快掛街板邀功，同時舉辦北極企鵝觀光團，由張副主席帶街坊去開吓眼界。<br>不過大家報團前，最好聽吓曾多次到兩極探險嘅攀山專家鍾健民意見，「我去過北極兩次，南極三次，真係冇試過喺北極見到企鵝。」佢知道張副主席話北極有企鵝後都不禁失笑，「如果有人擺隻企鵝去北極，唔排除企鵝可以喺北極生存嘅。」<br>何解北極冇企鵝，科學家估計可能同物種遷移或其他環境因素有關。鍾健民指香港人可以喺海洋公園一次過睇晒企鵝、熊貓、中華鱘等各地動物，誤以為北極都咁熱鬧亦唔出奇，張國鈞常識不足無傷大雅，「多啲人講環保問題始終係好事。」<br>除咗指北極有企鵝，張國鈞喺節目中話加拿大擬於「北極點以南」設陸軍訓練基地亦令人頭，好多人想佢指出邊處係北極點以南；八方翻查資料，估計佢應該係想講加拿大總理到北極圈以南視察時，表示想在北極設基地，張國鈞亂點一通，差之毫釐，豈只千里？<br>張國鈞獨到見解可以出街，八方相信係因為台長麒叔噚日唔得閒先睇片，俾潛伏嘅反動派有機可乘「陰」到民建聯，網上版已刪除「企鵝多」三個字，好彩可以YouTube重溫，南北極可以倒轉，「竄改」歷史唔得呀！<br>mailto:pf_lee@appledaily.com</p></body></html>