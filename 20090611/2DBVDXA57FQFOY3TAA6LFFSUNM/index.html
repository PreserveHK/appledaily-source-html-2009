<html><header><meta charset="utf-8"><title>金礦撈金　唔夠搭巴士</title></header><body><h1>金礦撈金　唔夠搭巴士</h1><p>雖然經濟有望回穩，但銀行十萬銀存款，半年利息都是幾蚊雞，連《頭條新聞》都話將錢收喺床下底才最保值。現在唯一信得過的是有升無跌，又可以實實在在拿起手的黃金，好似粵語長片般收埋唔知幾多條喺床下底就最穩陣。今勻去日本，居然有機會俾我點石成金，神呀！感謝你！<br><br>記者、攝影：陳慧敏<br>鳴謝：靜岡縣觀光協會、<br>日本國家旅遊局（JNTO）</p><p>垃圾煉金術</p><p>近年日本發現掘金新財路──污水跟舊手機煉金術！如長野的污水處理廠，把下水道的淤泥焚化，變成灰渣，每公噸灰渣可提煉達1,890克黃金，含金量比世界知名的菱刈金礦，每公噸礦石出產20-40克黃金還多！另外，日本一家環保公司，每月由廢棄手機中提取生產的金條達200-300公斤，原來每噸舊手機至少可提取150克黃金。</p><p>木村金礦外玩魚</p><p>土肥這個金礦，1611年開始採礦，已有400年採金歷史，是伊豆最古老的金礦。1965年結束開採時，整個開採期共採出黃金40噸、銀400噸，是日本國內僅次於佐渡金礦的第二大金礦了。當年好多外國商旅乘船過來，花重重白銀買金，回國後以五倍價錢賣出，令當年的幕末政府賺得盤滿缽滿。今日，沒有金，只餘空金礦做旅遊景點。金礦外的風水魚池，就是木村在《華麗一族》裏拍手引魚的地方。礦洞裏還有許多膠公仔，演繹當年男男女女掘金的日子。逛完黑金礦後，重頭戲是去旅遊中心，掘金！</p><p>發達先揸兜</p><p>一人一個兜，先把「金盤」放到水裏，深深的掘起黑沙，然後雙手左右轉動，慢慢把黑沙篩去，我金睛火眼，越篩越用力，連腰也跟住扭起來。半個鐘後，在工作人員幫忙下，居然撈到6粒金沙！「好，今晚食飯我嘅！」將金沙交給櫃枱打算換錢，怎知職員說：「這些沙混了水銀，純度很低，要經過提煉才能成真金，所以不值錢。」哦，咁搭$6一程的巴士返酒店都夠啩？「嘿嘿，唔夠。」半個鐘$6都冇，咪窮過做麥記？</p><p>搬郁兩個六師弟</p><p>日本人對產品開發很有創意，不只有貼金的蛋糕、啫喱、朱古力，還有扮金磚、重2.5kg的大嚿金匙扣、金香爐灰及讓你回家再淘一次的混合金沙。展館裏還擺了嚿列入健力士紀錄、重250公斤的大──嚿──金！顯示屏上會打出大嚿金每日的身價，但親民的它唔怕公開俾人摸俾人推，因為佢有二百幾公斤（即兩個六師弟咁重），睇你點搬！聽講黄金捽得多會蝕，話唔定黐晒喺手，等我拼命捽捽捽……</p><p>土肥金山</p><p>地址：靜岡縣伊豆市土肥2726　<br>網頁： http://www.toikinzan.com/ </p><p>一個鐘60條魚</p><p>土肥本身也是個潛水天堂，單是碼頭那邊的海水，都依然是度假小島式的翠綠，小魚跟珊瑚礁一望就見。碼頭旁有個磯釣場，圈出了兩大圍網，有成斤幾兩斤重的鮭魚，釣了畀錢就攞走。但更過癮的是海釣：「平均一分鐘一條啦！」海灣有大量鮭魚，抓一把魚糧撒出去，即掀起魚仔搶食戰；勾一大隻蝦丟下去，成群魚仔即噼噼啪啪沒命搶食，魚餌在混亂中下沉，魚絲給拉了一下即戳，就釣到了！30秒，全程約只30秒！黑目夫婦來了一個鐘都未夠，已釣了約60條魚仔。「今晚煲湯煮粥都靠佢喇！」
</p><p>S-PulseDreamFerry</p><p>電話：（81）5-43532221<br>網頁： http://www.dream-ferry.co.jp </p><p>約小丸子食壽司</p><p>由土肥港乘船約65分鐘越過駿河灣，對岸就是小丸子的故鄉靜岡縣清水市。港口在百年前已是國際貿易港，也是日本最美的三大漁港之一。上岸，我不理已有同事曾跟小丸子影過相寫過稿，照樣衝入小丸子館去搵我的……花輪同學，同時，在「清水壽司橫丁」食飯。我們去的是清水うぉけん，這裏的食材全取自駿河灣裏的新鮮魚穫，即點即做，最出名是吞拿魚腩壽司，每件約$40起。</p><p>清水うぉけん</p><p>地址：靜岡市清水區入船町13-15號S-PulseDreamPlaza1樓8號<br>查詢： http://www.dream-plaza.co.jp/sushiyoko/index.html </p><p>Dos&amp;Don'ts<br>囗上網下載入場券</p><p>日本好多主題公園都有入場券優惠，去之前到各旅遊中心、酒店大堂甚至上網，都可以下載或免費拿優惠券，便可免去入場費或者有折扣！所以去之前，最好查清楚。</p><p>出門提一提</p><p>簽證：持BNO及特區護照免簽證。查詢：25221184（日本領事館）<br><br>套票：由即日起至8月30日，乘國泰航空來回名古屋3天自悠行，票價$3,589起。查詢：36920888（東瀛遊）<br><br>交通：從名古屋站乘JR東海道新幹線到三島站約1小時37分鐘，換乘普通列車到沼津站約7分鐘。查詢：34291288（日航天地旅遊）<br><br>貨幣：100日圓約兌7.95港元（文中價錢已折算港元）<br><br>電壓：100V，兩扁腳插座</p><p>下周日本<br>靜岡縣<br>有雨，19-24℃</p></body></html>