<html><header><meta charset="utf-8"><title>SHARP千萬機王　豪影36式</title></header><body><h1>SHARP千萬機王　豪影36式</h1><p>外拍天敵，莫過於下雨！今日約了靚模阿Rain影相，莫非同名招風雨？起初以為拎住部1,000萬像素CCD影相手機發揮有限，點知佢唔只解像度高，仲具備36種場景模式，配合超廣角鏡同埋極高感光度，我哋即場試影一幅灰濛濛中嘅國金二期，發現冇烈日當空情況下，一樣可以咁靚！<br><br>記者：陳國輝<br>攝影：譚盈傑<br>Model：Rain@PureModels</p><p>玩景深谷ISO</p><p>萬眾期待，1,000萬像素機王終於登場！Sorry，唔係索愛Satio，比佢早一步由水路抵港嘅係日版SoftBank933SH。5月29日先正式發表，估唔到一星期內水貨即到；更難得係SIMLock已遭破解，冇繁體中文介面亦唔緊要，影到相、聽到歌，仲睇埋中文SMS㖭！但注意和記3仔台依然發生「圈外」問題，即係沒有網絡，而其餘3G台亦有可能出現唔穩定嘅訊號，奉勸各位，接受到以上問題先好畀錢買呀！<br>啟動影相Menu，只可以形容佢好似字典咁複雜，十幾個Icon圍住個芒氹氹轉，好頭痕！最懶方法係選用AutoMode，舉機即影。最令人喜出望外，相信係約一秒嘅超快對焦速度，成部專業機咁款，再者用手指Focus任何一處都得，特別一讚當影ClosedUp嗰陣，背景真係出現明顯景深㗎！</p><p>10種人像Mode</p><p>提升對焦及儲存速度固然重要，但唔好忘記，933SH其實係首部1,000萬像素影相手機，功能又點只得調校ISO或加入輕觸式操作咁簡單！最爆係場景模式已多達36款，齋講影人像嘅亦差不多佔10款，包括屋外、屋內、夜景、笑顏、寢顏、運動、嬰兒、逆光、生日、甚至騎呢到連卡拉OK都有，多到好得人驚！分別係咪好大？咁就要慢慢試；但玩家一定要留意，因為933SH嚿電池真係唔多襟玩，筆者試過叉爆後只係影咗30至40張（未傾過電話），電量即時得番25%！</p><p>DetailsSnap
</p><p>靚相實試！</p><p>Profile</p><p>制式：WCDMA/GSM三頻<br>體積：110.6×51×16.7mm<br>重量：約127g<br>通話時間：220（2G）/230（3G）分鐘<br>主要功能：1,000萬像素CCD鏡頭、28mm廣角鏡、輕觸式對焦、ISO12,800、防手震、全景模式、36種場景模式、人臉對焦、暗位自動修正<br>顏色：淺藍、紫紅、金、黑、白</p><p>三禾電氣（23740618）</p></body></html>