<html><header><meta charset="utf-8"><title>用人的理論與現實 - 左丁山</title></header><body><h1>用人的理論與現實 - 左丁山</h1><p>金管局總裁一職，由誰人接任？似乎大熱門係陳德霖，如果正式宣佈之日，人選唔係陳先生，中環銀行界會有掃唔晒咁多眼鏡碎片。民主派指曾特首用人唯親，甚至任用家臣（不妨參考陶傑說法，「謁陵」與「家臣」都係中國人根深蒂固之帝皇思想），未免係為反對而反對，反而練乙錚教授之〈「任人唯親」的另類解讀〉一文（《信報》六月八日），有啲意思，不妨討論吓。<br>練教授係著名經濟學家，雖然已經唔教書，轉為《信報》總主筆，但睇佢啲文章學經濟，讀者有本有利。練教授話用人唯親有三類：第一，制度問題；第二，近親繁殖；第三，金管局之獨立性。佢根據第二、第三點，指出陳德霖出身金管局，非局外人，係近親。而且陳德霖現與權力中心距離較近，或難保持獨立性，故此「陳德霖還不是理想人選。」<br>理論上，練教授嘅推理，放諸四海而未必錯，用之以評論美國、英國、澳洲、歐盟、新加坡、印度等等國家嘅儲備銀行主席/行長/董事總經理，一樣會通，新人上任之前，其他人猜想佢嘅獨立性、工作能力與視野，講乜都得。譬如候任人唔係陳德霖嘅話，而係一位：北大/清華畢業，哈佛/麻省理工經濟學博士，曾在世界銀行/IMF任職十年，後在花旗/美銀/大摩/高盛之類任職十年，做到董事總經理，居港八年，有香港身份證咁嘅人物，香港有呀，搵佢做金管局總裁，香港人是否會信任？民主派會否懷疑佢嘅效忠對象係北京權力核心，北京一早派嚟香港蹲點，「伺機而動」嘅分子？呢位仁兄仁姐是否又會保持金管局獨立性？一切存疑。<br>上網查吓：英倫銀行行長MervynKing係經濟學家，九○年加入英倫銀行；印度儲備銀行行長Subbarao博士係公僕出身；澳洲儲備銀行主席GlennStevens在一九九○年加入銀行；新加坡金管局董事長HengSweeKeat係公僕出身，做過部長，一九九七至二○○○年係李光耀辦公室首席私人秘書；美國聯儲局主席伯南克係大學教授，但做主席之前，已加入聯儲局。以上述資料嚟睇，佢哋全部都係「局內人」，自政府或銀行內部提升，近乎近親繁殖一類，而且與政府有種種關係，獨立性成疑。講多點，佢哋全部唔係賣廣告公開環球招聘嘅。</p></body></html>