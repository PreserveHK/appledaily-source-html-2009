<html><header><meta charset="utf-8"><title>隔牆有耳：立會有醫生睇 - 李八方</title></header><body><h1>隔牆有耳：立會有醫生睇 - 李八方</h1><p>立法會流年不利，早前發生非禮案，又有豬扒飯被竊，噚日議事廳更流出第一滴血。呢單血染立法會事件冇搞出人命，真係不幸中之大幸，亦要多得兩個議員，其一係「法律超人」謝偉俊，佢見到樓上公眾席出事，保安員如臨大敵，第一時間衝到現場充當談判專家，成功勸服事主程先生。</p><p>兩醫生議員冷眼旁觀</p><p>雖然對方有刀，謝超人話冇考慮自身安全，「我諗住自己咁大隻，應該唔怕啩！」幾句說話就擺平暴力事件，謝超人話因為曾主持《法乎情》節目，同白姐姐開解過唔少聽眾心結，所以略懂游說技巧，面對呢啲場面都好淡定。<br>當謝超人做緊談判專家之際，衞生服務界議員李國麟及做過社工嘅李華明都抵達現場幫口游說，後來李國麟更做埋救護員，為程先生包紮傷口。李華明大讚李國麟動作純熟，三兩下手勢就止血紮上繃帶。李國麟係護士出身，佢話衝到現場只係「職業病」發作，唔好叫佢英雄。<br>立法會出現流血場面，主席曾鈺成同大部份議員都不知所措，兩位身為醫生嘅議員梁家騮、潘佩璆可能見慣呢啲受傷個案，表現十分冷靜，全程得個睇字。梁醫生同潘醫生都係公立醫院醫生，前者做外科，後者做老人科，程生係精神科病人，而呢單血案喺佢哋眼中可能屬小兒科，所以唔出手好合理。明愛醫院有辦你睇，去到醫院門口都未必救你㗎！<br>刀客闖入立法會，議事堂保安亮起紅燈，議員、官員坐立不安，恐怕下次會有人掟鏹水彈，有人指議員石禮謙同哨牙通好熟，不妨請佢幫忙種生基轉運。民協馮檢基認為要做足安檢，免得再有人持械生事，「如果佢入嚟箍住啲議員、官員，咁點算？」民建聯副主席劉江華表明唔會扮英雄，「我哋唔太適宜上公眾席，因為唔識自衞術。」該黨黃容根話君子不立危牆之下，如果保安措施冇改善，議員分分鐘做箭靶，所以佢已經同曾主席講咗，日後開會可能鞠個躬就走人，免得被人掟中遇襲喎。其實高官精通太極，政客又叻卸膊，個個身懷絕技行走江湖，區區一個刀男，何足懼哉！<br>mailto:pf_lee@appledaily.com</p></body></html>