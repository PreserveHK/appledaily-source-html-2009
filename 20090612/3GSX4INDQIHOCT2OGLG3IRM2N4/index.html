<html><header><meta charset="utf-8"><title>中環在線：陸東做顧問1日賺189萬 - 李華華</title></header><body><h1>中環在線：陸東做顧問1日賺189萬 - 李華華</h1><p>上市公司送購股期權本來冇乜特別，一般過目即忘，但噚日華華睇到華保亞洲（810）通告，話公司發行約1.36億份購股權，例牌執行董事、獨立非執行董事等等都有得分豬肉，亦冇蠱惑，之但係再睇真啲，發現咗一個廣為市場熟識嘅名字──陸東，洋名AndrewLook（非香江普遍嘅Luk），同星級港股分析員、家轉行搞基金公司嘅陸東個名一模一樣，睇怕有咁啱都冇可能得咁蹺啩？</p><p>齋計認股權進賬</p><p>原來陸東做咗華保嘅顧問，分到4500萬份購股權，行使價每股17仙，而華保股價噚日突然炒上，急彈24.7%，收報21.2仙，陸東賬面賺189萬銀，唔知係咪有春江鴨事先炒名牌效應呢？<br>睇番華保背景，業務主要係上市同埋非上市股本證券投資，舊年蝕咗4500萬，相信等緊陸東呢位顧問介紹啲好路數畀公司。<br><br>李華華<br>mailto:LiWaWa@AppleDaily.com</p></body></html>