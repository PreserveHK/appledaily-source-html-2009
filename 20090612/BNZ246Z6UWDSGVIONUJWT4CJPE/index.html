<html><header><meta charset="utf-8"><title>敏妮Talk：婆媳齊理財 - 溫敏妮</title></header><body><h1>敏妮Talk：婆媳齊理財 - 溫敏妮</h1><p>婆媳間最易有拗撬，何況相見好，同住難，一齊住嘅就更加多爭執。敏妮「幸好」尚未嫁得出，冇呢個煩惱，但有個朋友，就夾喺太太同媽媽之間，變磨心。<br>呢位朋友成日要往返香港同廣州office，但為咗一對孖仔，幾辛苦都會趕返香港，唔留喺廣州公司安排嘅宿舍過夜。本來工作已經夠疲累，但返嚟香港仲要解決太太同媽媽嘅爭拗，所以佢得閒就會搵敏妮出嚟呻。<br>前幾日敏妮見到個為人新抱嘅網友留言，覺得好精警，所以sent咗畀呢位朋友睇。網友留言太長，敏妮只摘錄幾句「(1)你是你媽生的，所以你媽對你好是天生應該的。你老婆是你老婆媽媽生的，你老婆對你好，不是天生應該的。(2)你媽生你的時候，千辛萬苦，死去活來，那是你爸造成的，所以你爸理應對你媽、也就是你爸爸兒子的媽媽好。你老婆以後給你生孩子，千辛萬苦，死去活來，那是你造成的，所以你理應對你老婆，也就是你兒子的媽媽好。」<br>最「狠」的一句是，「無論你怎麼做，你媽永遠都是你媽。如果你對你老婆不好、你會永遠失去你老婆。」</p><p>有商有量關係佳</p><p>正所謂家和萬事興，敏妮都認識有一對婆媳，friend到不得了，佢哋關係咁好，都係因為一個錢字。新抱一直有投資理財，即使全職做主婦，都有留意同研究邊啲投資產品值得投資。至於佢奶奶就成日去銀行，炒吓股仔，做吓定存。本來一對婆媳相處好「客氣」，但某次奶奶俾銀行職員sell佢某隻金融產品，話好似一般定存，但就收到高啲息，奶奶心郁郁諗住返屋企問個仔，點知新抱見到啲介紹小冊子，由頭到尾睇完之後，同奶奶講回報高，但風險仲高，買唔過！結果奶奶冇買到。<br>至於嗰隻產品係乜，唔使敏妮講喇啩。<br>溫敏妮<br> http://wanmanli.com/blogs/ </p></body></html>