<html><header><meta charset="utf-8"><title>VAIO鱷魚頭　莫非老襯底?!</title></header><body><h1>VAIO鱷魚頭　莫非老襯底?!</h1><p>上個星期先玩過部Lenovo蜂巢紋，估唔到連SONYVAIO都玩埋一份，用上仿鱷魚紋，明顯多份氣勢。論外形就夠殺了，但會否純粹賣樣，華而不實？就開佢來睇睇，究竟值唔值成萬蚊。<br><br>記者︰陸俊雄<br>攝影︰陳盛臣<br>Model︰Cherry@PureModels</p><p>勝在大RAM</p><p>Lenovo蜂巢紋係用Vista，今次呢部VAIOCS系限量版都係，但前者因為熱感掣太爽快，令我忘記自己有多唔鍾意Vista，但眼前呢部係一樣有熱感，但無咁爽喎，咁咪未見官先打八十大板？幸好，佢醒目地用上4GBDDR2RAM，最多仲可增加至8GB，我都無咁嬲。<br>坊間太多用Vista的Notebook，一買番來時得嗰2GBRAM，老實講同一時間睇吓相、執吓相、上住網、聽埋歌、開埋MSN，又或者睇吓戲，多個軟件程式啟動下，真係好唔暢順，係一定要有4GB先可以好流暢地發揮。見佢跟機時已送埋AdobePremiereElements7、AdobePhotoshopElements7、WinDVD、WebCamCompanion2等等，仲未計SONYVAIO和Vista本身已有的多媒體軟件，有排你選擇，亦不會浪費。</p><p>熱感未夠順</p><p>之前提到有熱感掣，同樣大路地放在keyboard上面一排。可惜同上次蜂巢紋對比，明顯無咁靈敏。中間有個AVMODE掣，係開啟影音功能時的快捷鍵，長按幾秒時佢會進入VAIOLauncherSetting，可改變影音功能中的Icon次序。AVMODE以外的掣，都只係PlayBack、Forward、音量大小，按佢時會亮燈。試過感覺依然似按，同捽係有段距離，即是不及Macbook開Dock咁爽快。</p><p>WebCam多花臣</p><p>機身有WebCam功能，激活鏡頭後，唔只純粹見到自己個樣同玩Capture咁簡單！因為佢內置有WebCamCompanion同Magic-iVisualEffect兩個軟件；啟動後，鏡頭所拍下來的相片、短片，都可進行即時瀏覽，唔使又入番「我的電腦」內唔知邊個Folder搵，亦可調色加特效，搞完大輪花臣後，先再Email畀朋友都仲得。咁睇法，有大量軟件跟機送埋，唔只得個樣，要賣到成萬蚊又真係合理，最美中不足係行DVD盤，有埋Blu-ray就更吸引。</p><p>Profile</p><p>處理器︰IntelCore2DuoP8700<br>作業系統︰WindowsVistaHomePremium<br>硬盤︰320GB　<br>記憶體︰4GBDDR2<br>顯示卡︰nVIDIAGeForce9300MGS<br>屏幕︰14.1"TFT（1,280×800）<br>鏡頭︰1280×1024<br>無線網絡︰802.11a/b/g/Draftn<br>體積︰335.8×29-39.8×245mm<br>重量︰2.6kg</p></body></html>