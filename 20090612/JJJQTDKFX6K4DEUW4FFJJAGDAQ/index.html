<html><header><meta charset="utf-8"><title>潮興專業Playgroup　BB劍擊</title></header><body><h1>潮興專業Playgroup　BB劍擊</h1><p>坊間的Playgroup越開越多，最初不外乎唱歌跳舞，現時則多了專門主題。劍擊全方位約半年前開設全港首個3-5歲幼兒劍擊Playgroup，教練全是現役或退役港隊劍擊運動員，訓練幼童手眼腳協調及專注力和耐性等。跟一般修讀完課程便可升級不同，每個階段都要有良好成績才能升階，更可由3歲一條龍學到18歲。<br><br>記者：林佩婷<br>攝影：楊錦文</p><p>非玩玩吓考試升班</p><p>劍擊全方位資深教練阮浩然指出，從前最小都收小學生，開Playgroup全因機緣巧合。「其實一路都有家長打嚟問，後嚟有位教練帶囡囡上Playgroup，發覺呢樣嘢原來已經好普及，所以就開設劍擊Playgroup課程。我哋同普通Playgroup最大分別係唔會讀完就進階，當中又分三個Level，每個Level最後一堂會有個小測試，成績好先可以升Level，方便佢哋將來加入小學組班別，繼續學落去。Level1主要係訓練手、腳、眼協調同紀律；Level2開始學步法，如弓步或手腕轉移等；到Level3就可以着晒保護衣同同學對賽練習，從實戰中吸收有關知識。」</p><p>遊戲授課舞膠劍</p><p>為令小朋友更易學習，這裏還融入了很多遊戲及玩具。「小朋友唔同大人，容易明白指令或動作，所以我哋諗咗好多遊戲，用嚟教佢哋技術，好似教用劍拮膠波，感覺如幼童玩波仔，又或將英文字母地墊貼喺牆上叫佢哋拮。而且劍擊適合所有小朋友，因為可以訓練四肢協調外，仲可以令佢哋變得冷靜同有紀律，增加決斷力。」<br>裝備方面，為免小朋友怕俾劍拮親唔肯玩，保護衣會比較厚。「佢哋用嘅膠劍亦特別從外國訂返嚟，劍身較短同輕。雖然係Playgroup，但比賽時候一樣有插電位顯示邊一方拮中，同分析點樣得分。當然佢哋唔識分拮邊啲位，所以只要拮中就OK。到6歲以上先會用番正常裝備玩真劍，保護衣外會加番件金屬衣，教佢哋攞分正確範圍。」</p><p>嘉譽（4歲）</p><p>「囝囝學咗差不多半年，最初超驚青，但上完後專注力變好。」</p><p>祺祺（5歲）</p><p>「學咗一年，由最初單人教授到上Playgroup，越學越要求完美。」</p><p>劍擊全方位</p><p>以季度劃分PlaygroupLevel，每季最後一堂會進行測試，達到要求就可以升班。完成Playgroup三季課程後，通過測試就可加入小學組低班或中班。<br><br>對象：3-5歲<br>人數：4-8人<br>堂數：1季16堂（每堂1小時）<br>時間：待議<br>費用：<br>1季$2,816（16堂全數繳交）<br>半季$1,584（8堂全數）<br>每月$880（4堂）<br>地址：尖沙嘴寶勒巷金帝行3樓<br>查詢：23886319</p></body></html>