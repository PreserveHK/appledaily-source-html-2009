<html><header><meta charset="utf-8"><title>賓架有九命 - 左丁山</title></header><body><h1>賓架有九命 - 左丁山</h1><p>世事真奇妙，上個月搭飛機，上機之時行經商務艙去經濟艙，竟然見到賓架S好舒服咁坐喺商務艙內，於是落機後問佢攞張卡片，再通電話，一位唔見四年嘅朋友就係咁樣恢復聯絡。<br>賓架S來電郵，話佢月尾會到香港一行，約去佢喜歡嘅老地方陸羽飲茶，左丁山當然一口應承。賓架S係美國人，以前在香港服務，因為在長春藤名校讀書時，讀識咗日文，娶埋日本太太，所以喺香港銀行工作之時，已想辦法去東京打工，搵咗幾年卒之搵到，好歡喜咁與太太回歸日本，點知就係咁樣遇上了二十年起落不定嘅生涯，甚為奇妙。<br>佢去到日本兩三年後，因為係美國名校畢業生，精通日文，畀人挖角入咗一八六五年創立嘅KidderPeabody，做咗一排，公司喺一九八六年畀通用資本（GECapital）收購重組，賓架S失業，返回美國投閒置散，點知一九九四年GE將Kidder業務賣咗畀一八八○年創立嘅PaineWebber，舊日老友搵佢去東京重操故業，做得好地地，二○○○年UBS收購PaineWebber，賓架S又試成為重組犧牲品，返美國避難一年，跟住貝爾斯登找佢去東京，嘆咗幾年之後，○八年四月貝爾斯登竟然破產，乜嘢股票認購權都冇晒，慘情到極，當時左丁山立即寄電郵畀佢，未見回音，心裏不舒服，以為佢已經好沮喪，從此退休，但啲退休基金唔見咗好多咯噃，點算好？</p><p>今次再遇，方知佢又搵到一份銀行工，果真貓有九命。問佢：「點解金融海嘯之中，你仍然有運搵到水泡？」賓架S笑曰：「我讀大學唔算成績點叻，好彩學校名氣大到極，我有大樹遮蔭，二來識埋日文，始終美資銀行係鍾意搵一位經驗豐富，通曉日文嘅美國人做事嘅，佢哋覺得自己人舒服啲吖嘛！」浮浮沉沉咁多年，賓架S已睇到化晒，作風樸素節儉，不似一啲美國海外賓架（expatriatbanker）咁豪爽豪氣。昔日香港客戶之中，佢只記得名氣最大嘅董先生。佢話董先生人情味濃，甚為念舊，佢在夏威夷灣潛水之時，董先生路經檀香山，曾經打過電話畀佢，令佢好感動。</p></body></html>