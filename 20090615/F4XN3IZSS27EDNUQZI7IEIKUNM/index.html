<html><header><meta charset="utf-8"><title>敏妮Talk：退休退「憂」 - 溫敏妮</title></header><body><h1>敏妮Talk：退休退「憂」 - 溫敏妮</h1><p>同事轉寄咗個朋友嘅難題叫敏妮睇吓有乜建議，呢位朋友廿來歲，佢爸爸月入萬幾蚊，媽媽係主婦，細妹讀緊書。據呢位朋友講，除咗爸爸會畀家用，佢每個月都畀3500蚊屋企，一家人生活費只係啱啱夠用。<br>呢位朋友對未來好有預算，佢話細妹畢業出嚟工作，假設都好似佢咁每個月畀3500蚊家用，加埋爸爸嘅收入，屋企整體收入應該好鬆動。問題係佢同妹妹結婚後，好難再畀家用屋企，如果爸爸退休，父母冇儲蓄，退休生活唔知點算。</p><p>收入月月清無閒錢儲蓄</p><p>首先敏妮唔知呢位朋友屋企每月使費？妹妹幾時出嚟做嘢？爸爸仲有幾耐退休？佢同妹妹仲有幾耐唔再可以供養父母？由於欠缺好多資料，好難畀到實際建議。<br>呢位朋友話，家陣單係佢同爸爸嘅收入都夠屋企用，妹妹日後提供嘅家用可以全數儲起。不過據佢估計，「鬆動」日子只得一兩年，就以佢妹妹畀3500蚊家用全數儲起嚟計，假設1年有10厘回報，月儲3500蚊，兩年計都係得9.3萬蚊，莫講話父母退休生活顧唔到，1年嘅使費都好緊絀。</p><p>父延遲退休　母做兼職助開源</p><p>好多財務顧問都會講，應該早啲開始理財計劃，因為越早開始，你就越輕鬆同越易達到目標。不過睇番呢個朋友嘅例子，有能力邊個唔想早開始。<br>敏妮覺得，凡事固然要盡力而為，但更要懂得面對現實。可以嘅話，爸爸延遲退休，妹妹可以自己照顧自己，由佢負責部份家務，媽媽做兼職增加家庭收入，呢啲都係辦法。當然如果呢位朋友中咗六合彩，一切會易啲解決，可惜一般人似乎唔係咁易遇到有錢喺天跌落嚟嘅幸運！中國有一句俗語「馬死落地行」，與其呻冇辦法，不如積極面對。<br>溫敏妮<br> http://wanmanli.com/blogs/ </p></body></html>