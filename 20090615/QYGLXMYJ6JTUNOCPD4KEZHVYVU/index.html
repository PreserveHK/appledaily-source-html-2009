<html><header><meta charset="utf-8"><title>中環在線：小小超點解唔結婚？ - 李華華</title></header><body><h1>中環在線：小小超點解唔結婚？ - 李華華</h1><p>近排熱爆全宇宙嘅新聞，莫過於李超人終於有第二粒男孫小長治，而BB仔身邊啲大人，幾乎每日都為大家提供新畫面同話題，保證呢單嘢有趣有fun！到咗呢個階段，大家最想八卦嘅，似乎係BB父母點解唔結婚，well，真相當然冇人知，但不妨睇睇一位i-banker（投資銀行家）從風險管理角度解構呢個問題。<br>根據呢位賓架分析，如果李澤楷（作為投資者investor）將梁洛施視作被「投資對象」（investee），佢唔打算結婚其實係好合理嘅風險管理措施，因為雖然investee已經交出一個十分貴重嘅「資產（asset）」（即係小長治），但結婚後如果investor同investee要拆夥（離婚），投資者份身家會被攤分，後果可以好嚴重。</p><p>未盡職審查　或有隱藏債務</p><p>鑑於investee嘅「過往行為（historicalbehavior）」屬高波幅工具之列，investor可能對investee嘅盡職審查尚未完成，又或者喺盡職審查裏面發現重大嘅「可能隱藏債務（hiddenpotentialliability）」，難保investor同investee日後能和平共處，為免他日發生離婚分身家訴訟，都係保持一種租賃關係（leasingrelationship）（即係每月供養），好過直接收購（outrightacquisition）（即係迎親）。<br>再者，當investee進入咗investor嘅集團後，唔排除佢會使出反向收購嘅招數，將investor反壓制，以asset為抵押品，逼investor交出權力，咁investor咪引狼入室？<br>所以，i-banker推斷小小超私有化梁小姐短期內唔會發生，因為小小超已獲派「特別」股息，仲全面擁有實質控制權，只須按月準時供股就得。不過，站喺倫理角度就冇理由唔結婚，因為男人嘅責任唔止係供養，名份都要畀人嘅，唔係人人相信「無名份的浪漫」㗎！<br><br>李華華<br>mailto:LiWaWa@AppleDaily.com</p></body></html>