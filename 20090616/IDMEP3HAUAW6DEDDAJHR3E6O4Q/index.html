<html><header><meta charset="utf-8"><title>青心直說：揀股無秘技靠勤做功課 - 胡孟青</title></header><body><h1>青心直說：揀股無秘技靠勤做功課 - 胡孟青</h1><p>當兩萬點與黃金交叉被傳媒齊齊高唱之際，原來不少投資者已經虎視眈眈，等待大市6月飛霜回歸，跌至50日線與250日線交滙處進行後抽測試一下支持。事實上恒生指數於月初見18917點水平，突破早一個交易日高位18896點之時，9天相對強弱指標（RSI）由78.9回至67，之後一個交易日進一步高見18967點，該指標則重上69，似解除短線威脅，惟當大市完成整固至17710點再向上挑戰，才是對動力的最大考驗，之前3個交易日最低限度都過900億元成交金額，但當再闖高峯時成交連800億都唔足。<br>到上周五之突破高位見過19162點，同一指標則位於66.6，簡單技術分析輔助指標中的慢隨機指標（STC）也出現背馳現象，同樣背馳亦出現於動力指標及ROC，MACD柱狀持續呈負數，不利後市發展。<br>港股已響起六級警報，假如恒生指數短期未能再跨越18805點即大位頂31958和大底10676之反彈跌幅0.382，那麼現時位於18023點之保力加通道底隨時危危乎，亦解釋點解好多投資者已在等50日線（16605點）才撈貨。<br>經紀行所見好多返股票行如返工嘅散戶已變得好精靈，上個星期擺到明停晒手，我哋呢啲日日要揀一隻交畀股票機仔及電台網頁嘅都紛紛出現「揀股障礙綜合症候群」，有時諗到頭爆都未諗到一隻較為畀得落手嘅股票，搞到朝朝早嘔心瀝血，噚日畀咗兩碗逆市奇葩即食麪，都係好唔容易諗出嚟。<br>發掘呢類股份其實無秘技，離不開先睇資金與國策兩項頭號指標，再掃出股價方向與成交是否匹配，再留意有否同時出現同行業板塊聯動，再查察有否行業因素與個別股份本身相關利好報道，睇睇盤數，逐個條件篩選，以上種種就係我每天其中一樣要做嘅工作，而且好花時間。</p><p>唔肯做功課惟有信高人</p><p>唔肯花時間做功課，點解唔索性跟住高人指路行蹤，彤叔自己都係開股票行嘅，斷估唔會甩拖，因為呢個世界八成嘅財富都係被兩成人壟斷晒，點解唔搵嗰兩成嘅人做盲公竹。人家隔幾日就增持隻新時代（166），有晒入市位，仲越買越高，理得佢個阿根廷油田座落於阿根廷邊一忽，實不相瞞，有啲睇圖睇業績你都唔會吼嘅股票，只有信人。<br>胡孟青</p></body></html>