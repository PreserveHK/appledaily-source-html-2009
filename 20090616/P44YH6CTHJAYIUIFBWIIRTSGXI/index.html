<html><header><meta charset="utf-8"><title>中環在線：謝瑞麟復牌主席對得住老公 - 李華華</title></header><body><h1>中環在線：謝瑞麟復牌主席對得住老公 - 李華華</h1><p>經歷過41個月嘅風風雨雨，謝瑞麟（417）噚日終於復牌，仲要勁升超過兩倍㖭！<br>喺一年前臨危受命，接棒做主席嘅謝太邱安儀就好大感觸，佢話當日接任嘅時候，個心真係好戰戰兢兢，但由於公司始終係家族生意，覺得有責任去睇住。有今日成果，佢好開心，話可以得到大家嘅認同。</p><p>狂收恭賀短訊</p><p>謝太仲話接任咗1年，見到公司有正面成績，自己就越做越有信心。佢噚日講個人感受之餘，亦不忘多謝多年嚟辛勤工作嘅同事。佢話公司上上下下，喺呢段時間都非常配合，同事亦畀到好多支持佢，喺知道公司可以復牌之後，即刻收到好多恭賀短訊㖭。<br>復到牌，華華都替謝太高興，不過睇番佢夫君、即係公司前主席謝達峰因為向旅行社同導遊提供非法回佣，喺舊年5月被重判，仲要一段時間先可以出返嚟，謝太仍須繼續努力。</p></body></html>