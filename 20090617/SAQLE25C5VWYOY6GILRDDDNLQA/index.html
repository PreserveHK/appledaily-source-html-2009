<html><header><meta charset="utf-8"><title>中環在線：旭光主席避談悍馬單刁 - 李華華</title></header><body><h1>中環在線：旭光主席避談悍馬單刁 - 李華華</h1><p>新股旭光資源（067）主席索郎多吉（又名李炎）以個人名義，拉埋四川騰中「走出去」，諗住收購通用汽車旗下悍馬（Hummer）品牌，事件被中外傳媒廣泛報道，仲帶挈埋旭光免費宣傳﹗噚日索郎多吉現真身出席旭光上市儀式，講咗掛牌感受同埋交換完紀念品後，變咗快閃黨鬆人，記者朋友問佢乜嘢佢都冇反應，淨係識得笑笑口，全天候封嘴避談單刁。</p><p>送唐卡畀港交所</p><p>有指索郎多吉篤信藏傳佛教，噚日佢戴住黃色領呔，送咗一幅有神像嘅「唐卡」畀港交所（388）作為上市紀念品，由行政總裁周文耀親手接上。華華翻查資料，原來呢幅卷軸畫屬於西藏藝術，最初作為遊牧部落同埋僧人嘅流動神龕，之後寺院都會放返幅「唐卡」畀人供奉。唔知咁會唔會帶挈吓港交所嘅生意呢？</p></body></html>