<html><header><meta charset="utf-8"><title>窩輪搏擊：交行C輪揀15954 - 俊樺</title></header><body><h1>窩輪搏擊：交行C輪揀15954 - 俊樺</h1><p>前日港股下試18000關，噚日繼續喺呢個水平爭持，恒指晏晝造番好啲，最後跌80點，報收18084，成交冇大變化，觀望氣氛濃厚。<br>內銀股繼續生猛，如果唔係大市氣氛麻麻，升勢應該勁好多，港股短線食粥食飯，都係睇佢哋。另外滙控（005）逆市上升，報收66.75元，好似想掉頭炒番上去70元水平，不妨實。<br>交行C輪15954：交行（3328）昨收7.60元，升0.39%。股價呢兩日喺10日同20日線之間波動，抽上去睇9元，可以諗吓交行隻C輪15954。<br>隻輪現價23.1仙，2009年12月30日到期，行使價6元，溢價9.3%，引伸波幅71.4%，槓桿率3.2倍（有效2.5倍），正股升上9元，15954有機見34.3仙，有近5成升幅，正股跌穿6.90元，就沽咗隻輪止蝕。<br>俊樺</p></body></html>