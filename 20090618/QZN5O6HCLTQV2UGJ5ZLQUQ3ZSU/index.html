<html><header><meta charset="utf-8"><title>轆Book：帽子戲法</title></header><body><h1>轆Book：帽子戲法</h1><p>對於外形突出嘅MINICooper，我經常堅持一個理念：「一係唔買，一買就要撞到五顏六色，先至有個性。」不過，煩惱來臨，一向只得黑色軟篷嘅CooperCabrio大搞帽子戲法，為頂篷添上藍、啡兩個新顏色，令配色上有更多選擇，加埋其瀟灑嘅外形，心思思轉投Cabrio懷抱嘅人一定不少。<br><br>記者：許維雅<br>攝影：陳陶鈞<br>Model：Algie@Puremodels<br>帽子提供：LoverHouse（23911227）</p><p>有人話喺香港唔係咁適合揸開篷車，但係從來無人夠膽否認開篷車嗰種獨有嘅瀟灑魅力。即使外形嬌小可愛嘅CooperCabrio一打開頂篷，有型味道都立即升級，只可惜愛撞色搶眼嘅我一直嫌黑色軟篷唔夠特別。</p><p>襯藍撞啡有排諗</p><p>今個6月，代理正式引入全新藍、啡兩色軟篷，令篷頂與車身嘅顏色配搭更多。率先亮相嘅啡頂白身Cabrio的確十分吸引，白色車身令朱古力色新頂篷變得更見突出。不過再睇埋另一新色DenimBlue，猶如牛仔布嘅質地，加上少少閃亮嘅銀面效果，感覺更加有型獨特。左望右望，思前想後，究竟係深藍撞朱古力好？定係白襯牛仔布好？有排你諗。</p><p>芥辣黃凸顯身份</p><p>為催谷新一代嘅CooperCabrio，又要滿足愛MINI嘅好色之徒，兩新色軟篷又點夠號召力。特為CooperCabrio而設嘅芥辣黃新色（InterchangeYellow），絕對係愛成焦點一族嘅首選。加埋車頭嘅黑色雙粗線拉花，Trendy得嚟又可以帶出開篷車嘅型格Sport味。仲係未夠獨特？請揀埋芥辣黃暗紋車線座椅同黑色星星形胎軨呢兩個CooperCabrio嘅ExclusiveOptions，雖然名為BlackStarBullet嘅黑星軨尚未到港，未知有幾靚，但擁有齊晒以上獨特標記嘅CooperCabrio，唔沾沾自喜才怪。</p><p>即場試車</p><p>為配合新色開篷到港，MINI將於6月20及21日舉行ThenewMINICabriotestdriveday，大家可親身到九龍馬頭圍MINICentre感受一下呢頂「牛仔帽」魅力之餘，更可即場試車。</p><p>MINICooperCabrio/MINICooperSCabrio規格</p><p>引擎：1,598cc直四/直四Turbo<br>馬力：120hp/6,000rpm/	175hp/5,500rpm<br>扭力：160Nm/4,250rpm/	240Nm/1,600-5,000rpm<br>傳動：六前速自動波，前驅<br>售價：$299,800/$366,800<br>查詢：MINIHongKong（31299020）</p></body></html>