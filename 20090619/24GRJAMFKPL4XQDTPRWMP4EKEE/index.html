<html><header><meta charset="utf-8"><title>Classic．掌上舞　單鏡DC</title></header><body><h1>Classic．掌上舞　單鏡DC</h1><p>新！一定比舊好？有時舊款都可玩出味道；相機係一個例子，OLYMPUS最新PENE-P1，外形玩經典PEN系列傳統相機造型；網上「龍友」已熱吹了一段時間，愛佢細如DC仔？愛死佢個Classic相頭？更愛佢個Micro4/3系統，媲美單反，識玩換鏡、識變通！<br><br>記者：許福合<br>攝影：王文忠</p><p>機身細似DC仔</p><p>玩Micro4/3，E-P1唔係第一！Panasonic就有部G1珠玉在前，論體積的確比D-SLR細，但仍難擺脫大機外形特徵，極其量只是一部迷你單反！<br>E-P1突破D-SLR框框，唔睇清楚真係估唔到可以換鏡；E-P1相比於G1，手感更高兩班，G1個膠殼被好多玩家狠批，OM吸取經驗，將E-P1練就全金屬機身，力谷硬派！摸上手、硬淨似磚頭；同時間，機身仍Keep得手掌般大，怕用大機又想影到單反質素，E-P1就完全可符合要求。<br>細心用家可能留意到，OM叫E-P1單鏡DC，而唔係單反！事關機身無觀景器，亦無反光鏡，取出鏡頭就會直接見到一塊LIVEMOS感光片，既然咁開揚，除塵系統當然唔會少得。</p><p>玩齊入門進階功能</p><p>玩換鏡機，自然關心鏡頭支援；除Micro4/3系統鏡頭外，亦可用轉換器使用到43支4/3鏡頭，而且機身還內置防震，插乜嘢鏡頭落去都可對應玩到！<br>此外，防震系統更適用於拍片上！E-P1靚玩720p高清Movie，透過連續自動對焦系統，拍片包無鬆郁矇，聲效更以LinearPCM無壓作收音，重播時現場感更係十足；拍片中途更可影埋相，相質用盡1,230萬像素，非一般DC可比。<br>E-P1雖然好專業，但介面相當直覺操控、無難度；尤其OM舊玩家，更會發現介面極為相似；最近好興嘅iAUTO自動場景模式、LiveView亦全部玩齊。其他功能包括11區自動對焦、美肌模式、多重曝光及人臉對焦等，正係入門及進階功能皆齊全。</p><p>E-P1增值配件</p><p>Profile</p><p>感光元件：1,230萬像素LIVEMOS<br>鏡頭：Micro4/3<br>對焦點：11區多重AF<br>快門：60-1/4,000秒<br>連續拍攝：每秒3張<br>感光度：ISO200-6400<br>拍片：720p<br>記憶卡：SD/SDHC<br>屏幕：3吋　電源：專用電池<br>體積/重量：120.5×70×35mm/335g<br>查詢：OLYMPUS（23762150）</p></body></html>