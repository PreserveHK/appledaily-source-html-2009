<html><header><meta charset="utf-8"><title>金手指：監管改革死硬原因 - 孫柏文</title></header><body><h1>金手指：監管改革死硬原因 - 孫柏文</h1><p>天下政客一樣黑。大家見到孫柏文咁寫，可能會話：「你都選過立法會，咪即係一樣咁衰！」錯！我唔係政客，我同曾特首一樣都係政治家。仲因我自稱係政治家嘅時間比佢早，所以係佢師兄。<br>講番啲政客，例如李卓人，政客只有一個目標，就係選舉要贏。而要喺有自由傳媒嘅地方贏選舉，就一定要有錢。</p><p>跛腳鴨舉步為艱</p><p>因為選舉中，一定有傳媒機構會懶中立咁抹黑你，唯一能夠還自己一個清白嘅方法，就係自己賣廣告繞過傳媒「報道」，直接同選民講自己係點。呢個現象喺花旗國就最明顯。<br>就係因花旗國選舉要咁多錢，我可以話前晚花旗國奧巴馬政權推出嘅「金融監管機構改革」好大機會通過唔到。點解？首先，奧巴馬已開始染有濃烈嘅跛腳鴨味道。佢剩番落來嘅政治籌碼，應該喺醫療改革度用盡（仲要失敗而回）。<br>佢將會成為跛腳鴨嘅其中一個主要原因，係佢一上任之後嘅「加大政府開資去救市嘅方案」，令財赤大到迫長息飆高，令花旗國人更難借錢，選民雖然唔可以好快通過投票箱直接懲罰佢，不過可以出年懲罰嗰啲支持過佢嘅國會議員。<br>不過更會令「金監改革」敗北嘅理由，係因監管啲監管機構嘅國會（參議院Senate）小組全部唔同晒。你突然話取消小組A監管開嘅機構，畀小組B管，小組A嘅議員一定反對。</p><p>都係錢作怪</p><p>每一個被機構監管嘅公司，都想被管得輕手啲，所以會捐錢畀有關嘅參議院議員。你突然將權畀咗人，即係斷人米路。<br>最神奇係話將監管權力畀聯儲局。當你都只係將權力由小組中互調，利益都仲留喺參議院中，畀聯儲局就真係冇財路。所以大家睇到冇監管權嘅眾議院House議員好鬼熱情去支持呢個方案，不過到參議院就只得共和黨嘅反對聲音，民主黨議員就水靜鵝飛。<br>孫柏文<br> http://phatdat.blogspot.com </p></body></html>