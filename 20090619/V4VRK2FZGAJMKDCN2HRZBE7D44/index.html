<html><header><meta charset="utf-8"><title>轆Book：鋼琴戀曲</title></header><body><h1>轆Book：<br>鋼琴戀曲</h1><p>上個月《轆Book》喺大阪試過凌志呢架IS250C，火紅車身配米白內櫳，將開篷車瀟灑活力感充份發揮，整架靚得無話可說。到港Demo車改為黑車黑櫳，從車側睇如一大幅鋼琴焗漆，帶有另一種典雅詩意。身旁伴着溫柔美女，長髮迎風飄蕩，短短一段路，足令駕駛者幻想無數甜蜜戀曲，原來全黑都幾誘人。<br><br>記者：徐影龍<br>攝影：王文忠<br>Model：Alia@PureModels</p><p>遠近看不同</p><p>Demo迅速到港，我亦迅速報名爭試車，但聽靚女公關話皇冠揀咗架全黑嘅IS250C作試車，心情登時一沉，咁大路，悶唔悶啲呀？遠遠見到實物，果然如凌志Fans喺網上所講，關篷時同舊款IS250好似，但行近睇，新車感覺完全出晒嚟。首先車身前後各加長15mm及55mm，近望明顯巨大霸氣，兩側車肩骨位升高，由尾延伸到車前嘅高線條，更有活力動感之餘，亦連帶頭燈角位揚起，活像戚眉瞪眼般醒目，加上全新設計霧燈及LED尾燈，全車360度都好吸引。急不及待跳上車，實試號稱全球最快嘅三幅式硬摺篷，官方數字為20秒，但我計到開篷需19秒，閂篷卻快至17秒，拍住寶馬架09Z4！不過唔好忘記，IS250C用上三幅式結構，比Z4更精密複雜，但開關篷頂過程流暢迅速，令人又一次充滿驚喜。</p><p>轉波急勁爆住上</p><p>未撻車，內櫳大堆設備繼承凌志豪玩作風，Semi-Aniline真皮椅軟熟舒服，前排兩個電控座椅有埋冷暖氣功能。最難得單門開篷車連後座都照顧埋，有一排FullSize座椅空間，大隻佬毋須再怕塞入DogSeat咁凄凉，細微貼心位仲有前排座椅都係電摺式，一㩒即收，後座乘客上落輕鬆簡單。<br>咪以為凌志淨係識得玩Hybrid同豪華，查實IS車系乃當年車壇辣霸Altezza嘅化身，拍住Aristo都屬多人喪改嘅車種。今趟在港實試，2.5LV6偈、208匹，當然唔會同至Top嘅ISF去比，諗住一個D波遊吓車河算數。行完東廊再上寶馬山，NA偈呼吸自然順暢，無Turbo車嗰種突兀加速感，坐三人直上大斜，仍然可掂住油門輕鬆爬山，似乎仲有貨喺手。日光日白無乜車，無謂多講，轉用加減Hold低波，玩波棍都嫌慢，嗱嗱聲改用軚盤撥片，二、三波間轉數上落急勁，上斜坡一樣爆住去，幾個急彎都咬得好準，一堆VDIM穩定系統同紮實車架，實在應記一功。</p><p>規格表</p><p>引擎：2,500ccV6<br>馬力：208PS/6,400rpm<br>扭力：252Nm/4,800rpm<br>傳動：6速+/-波箱，後驅<br>查詢：皇冠車行（25119430）</p><p>車展搶睇IS250C</p><p>今個周末到海運大廈，就可親身感受IS250C有幾豪華靚仔，同場除可以用預售價$489,000出車外（原價$509,200），更有全新色系深魅紫IS250C展出。<br>日期：本周六、日<br>時間：10:00am-8:00pm<br>地點：尖沙嘴海港城海運大廈展覽大堂</p></body></html>