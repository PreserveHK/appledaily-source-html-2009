<html><header><meta charset="utf-8"><title>當如風水師 - 左丁山</title></header><body><h1>當如風水師 - 左丁山</h1><p>睇到一段有趣新聞，為之哈哈笑。廟街素來有人擺檔替人睇相算命，吸引不少遊客幫襯。據報廟街附近甘肅街，有一位賴相師，五十二歲，據稱為賴布衣第八代傳人，能講數種語言，生意不俗，六月十四日凌晨，有人自稱CID，要踢檔，否則要畀茶錢。於是兩人先而口角，繼而動武，驚動警察，原來呢位自稱CID係冒認嘅，兩個人一齊被捕。<br>賴布衣名震中國風水界七百幾年，一二三八年（南宋嘉熙二年），即宋帝昺在香港青山溺死之前四十一年，中進士，為宋理宗國師。照計粗略地以三十年一代計，賴布衣後人已經去到第二十五代，何解有人自稱係第八代傳人？考起。賴布衣係風水尋龍嘅祖師爺，唔知佢有冇推算到「後人」會在香港甘肅街擺檔畀人欺凌？<br>自爭產案成為城中話題之後，左丁山無論去到甚麼場合，都聽到有人講風水師。細路哥讀書時，老師講及唐朝大將軍郭子儀威震四方，時人有「生子當如郭子儀」之嘆，三國時當然亦有「生子當如孫仲謀」之語。先父就話五十年代騎師冠軍郭子猷威震快活谷，港人曾有「生子當如郭子猷」之說。到了二十一世紀的今天，恐怕有人講生子當如風水師咯；乜唔係呀，爭產案充份顯露拜金心態，某一位「教授」擺風水陣，獲贈三億三千二百萬元，識埋身體按摩嘅風水師獲贈二十億元，數字簡直嚇死人，乜乜醫師、建築師、會計師、賓架等等，統統行埋一面。<br>馬主W夫人心水清，加多一句：「仲要識埋心靈按摩，讀過心理學至得！」係噃，咁嘞，趁住金融海嘯後遺症未除，讀QFM（計量財務管理）驚住冇工做，不如在大學地理系開埋風水尋龍種穴算命學，只准心理學主修生副修，畢業後去泰國跟埋師傅學習泰國古式按摩，返到嚟，希望十年逢一閏，一開單就收番兩三億元，立即退休！講吓笑啫，後生仔不可信以為真。潮州賓架傳來電郵，寫下二十四句打油詩，不知出於誰人之手，內有云：「此案攪到滿城瘋，茶餘飯後談興濃，皆勸未來主人翁，學睇風水咪搵工，億萬身家輕輕鬆，何必捱到眼矇矇。」（上刪一百二十六字，唔敢抄……）想唔到潮州賓架對風水師如此不服氣也！</p></body></html>