<html><header><meta charset="utf-8"><title>轆Book：Mazda31.5Sedan線出美態</title></header><body><h1>轆Book：Mazda31.5Sedan線出美態</h1><p>男女口味各不同係不變嘅事實，女生大讚揭背車外形可愛青春咩，四門有尾車一樣有班死硬派男士力撐：「房車點可以無尾㗎！」一向係家庭車熱選嘅Mazda3，最新車款又點可以無咗留住爸爸心嘅四門房車版呢？一直以為沉實穩重嘅四門車必定唔係我杯茶，但睇見全新Mazda3動感外形，車身前後立體線條猶如靈丹妙藥，輕易挽回我一顆偏激嘅心。<br><br>記者：許維雅<br>攝影：陳陶鈞<br>Model：雪</p><p>首次引入CVT無段變速</p><p>近年揭背車大行其道，尤其喺競爭激烈嘅小型車市場，喺四門房車相對選擇較少嘅情況下，Mazda3當然唔會錯失之前建立嘅鞏固佔有率，溜走一群對四門房車忠心耿耿嘅客人。雖然代理早前先推Mazda3S上場，但咁唔代表佢哋認為呢部四門版欠號召力。以1,500cc同級車款嚟計，單係一副七前速加減、CVT無段變速波箱引擎，都足已令人驚嘆。今次更係萬事得車系入面，首次用上CVT無段變速波箱，令本身已經容易操控嘅Mazda3更順，感覺更輕身。加埋七前速加減，低轉扭力嘅輸出，上斜落斜直頭係無敵。</p><p>多功能立體線條</p><p>要成為家庭車首選，必須要有齊代步車嘅實用條件，Mazda3喺車廂空間方面固然交足功課，但最重要始終係慳油。憑着S-VT、VIS、TCSV等系統引擎裝置，加埋個優良燃油效能嘅CVT波箱協助，經廠方測試之下，每公升燃油可行18.4公里，每公里都係約$0.7，十分化算。當然，重新設計嘅流線外形喺慳油方面亦應記一功，車身多條立體線條令行車時變得更順風，風阻低至0.28Cd。不過，對於我呢類怕四門房車外形太穩重嘅人，呢幾條立體線條最大作用都係淡化佢嘅成熟，增強動感Sport味，咪即係靚仔好多囉。</p><p>1.頭燈旁邊嘅立體線條，由鬼面罩延伸到擋風玻璃，大V字令車頭更醒神。</p><p>2.車尾十字形線條令車尾形態更立體。</p><p>3.車側兩旁立體側線微微向上翹，令新車變得更有動感。</p><p>Mazda31.5四門房車規格</p><p>引擎：1,498cc直四連S-VT<br>馬力：111ps/6,000rpm<br>扭力：140Nm/4,500rpm<br>傳動：七前速＋/﹣無段變速自動波<br>售價：$159,990<br>查詢：28931112（MazdaHongKong）</p><p>Mazda3親身睇</p><p>想一試全新Mazda3嘅舒適度，親身感受其立體線條，星期六日可到沙田新城市廣場舉行嘅萬事得車展參觀。<br><br>日期：6月20日及21日<br>地址：沙田新城市廣場<br>三期地下展覽大堂<br>時間：上午11時至晚上9時</p></body></html>