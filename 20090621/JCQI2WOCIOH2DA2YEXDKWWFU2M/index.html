<html><header><meta charset="utf-8"><title>熱血不列癲　赤裸走單騎</title></header><body><h1>熱血不列癲　赤裸走單騎</h1><p>C朗宣佈要向曼聯說再見和改投皇馬當日，我人在倫敦，份份晚報都以他作頭條，恍如英國球壇末日。翌日，我去到曼徹斯特，走過馬路突然有一班赤裸人潮迎面而來，男的條條fing，女的坦蕩蕩，難道唔捨得C朗，太大打擊？你知英國球迷一向以瘋狂見稱，佢反問：「C朗？關我鬼事？我哋只係想有條路踩單車，唔使同汽車爭路咋！」<br><br>記者、攝影：吳允冲<br>鳴謝：VisitBritian（http://www.visitbritain.hk）、英國航空</p><p>為環保條條Fing</p><p>6月12-14日期間英國各地都有一班赤裸騎士踏單車遊街，但點解要赤條條呢？「現今社會太依賴汽車、石油，路面都被汽車霸晒！若以最自然嘅身體示眾，可凸顯我哋每日踩單車時面對嘅安全問題，以捍衞單車駕駛者權益！」原來是一班極度環保分子。首次世界赤裸單車日在04年倫敦海德公園開始，居然得到警察支持，還擴展至全世界，由最初50幾人，變成50幾個國家超過2,000人參加。要加入車隊，其實着唔着衫都無任歡迎，當然着得越少越好，最緊要夠搶眼，全身畫晒人體彩繪，甚至打扮成超人都得㗎。我都想加入踩埋一份，最衰唔識踩單車，只是我好奇，皮膚緊貼單車不停磨擦，唔會唔舒服咩？</p><p>WorldNakedBikeRide</p><p>網址： http://www.worldnakedbikeride.org/ </p><p>晚晚爆吧吹水</p><p>英人之狂，還見於Pub。Pub的普及程度就如香港茶餐廳，ChinaTown附近有一間充滿歷史的Pub，維多利亞式裝修，吧枱是全曼徹斯特最細，只有兩本雜誌攤開咁大。Pub裏迫滿人，由20幾到70歲都有，以往連拳手、球星、歌星都在這裏聚首一堂。熟客Adrian話：「1978年我17歲時第一次嚟，直到家晚晚都嚟。」像我這種入內湊熱鬧的人經常有，熟客好熱情，捉住我講一餐。阿婆說：「你出到去記得收埋個DV呀，唔係實俾人搶。」阿伯指住張相：「呢個咪前曼聯球星囉，都一九六幾年咯……」雖然空間細小人迫人，還被噴了一臉口水，卻好有親切感。我純粹混吉，沒有幫襯，店主都一樣歡迎。</p><p>TheCircusTavern</p><p>地址：86PortlandStreet,Manchester</p><p>平試米高堅</p><p>我在英國吃的每一餐，都總有薯仔、fatchips、薯茸、薯角伴碟，躲不過的，足見他們對薯仔的熱愛。幸好我來到米芝蓮二星名廚MichaelCaines開設的餐廳，終於不用一味薯仔走天涯。餐廳新推出的“AmazingGracingMenu”，可以平平哋試吓味，12英鎊（約$152）就可試勻3個courses，這個價錢平日只可去普通餐廳食一個主菜，就算配餐酒都係18鎊（約$228）。最好的還是細細碟唔似一般英國食物大堆頭又肥膩，菜式擺設簡單精緻。我吃的烤鰈魚嫩滑唔會乾爭爭，甜品蘋果芝士蛋糕也有驚喜，確係抵食。</p><p>MichaelCainesRestaurant</p><p>地址：ABodeManchester,107Piccadilly,Manchester</p><p>球迷哀歌</p><p>環保人士雖熱血，但瘋狂程度遠不及球迷。C朗離隊，令一眾曼聯球迷愁雲慘霧，女球迷也嘆息曼聯又少一個靚仔。他一講byebye，我立即撲去曼聯主場奧脫福球場，想趁早買一點還有他嘜頭的精品，怎知一早已被收起，惟有靜靜地跟着導遊參觀球場。遊客是絕不可隨便在球場內走動，我就曾遺下了記事簿在球場的座位上，離開大隊回去拿，5秒內已有保安現身，守衞果然森嚴。導賞團經過球場，可以坐喺C朗坐過的球員席上，也可深入更衣室摸一摸朗尼件球衣，還有曼聯博物館。可惜球季剛過，沒有球賽可看，球場上也是一片光禿禿。</p><p>OldTraffordFootballStadium</p><p>地址：SirMattBusbyWay,OldTrafford,Manchester<br>入場券連導賞團：大人約$149、小童約$99</p><p>Dos&amp;Don'ts<br>囗無限次任搭火車證</p><p>若從倫敦出發，可搭約2個鐘頭火車到曼徹斯特。登上 http://www.visitbritain.hk直接購買火車證只需 $1,979，生效後兩個月內任選4日無限次搭火車。3人或以上同行，第3位開始更有半價優惠。</p><p>出門提一提</p><p>簽證：持有效特區護照或BNO可免簽證停留6個月。查詢：29013000（英國領事館）<br><br>機票：乘英國航空至曼徹斯特，來回票價$4,180起，查詢： http://www.britishairways.com <br><br>酒店：入住TheCityInn雙人房，每晚約$748，查詢： http://www.cityinn.com/manchester/ <br><br>貨幣：1英鎊約兌12.78港元（文中價錢已折算港元）<br><br>電壓：240V，三扁腳插座</p><p>下周英國曼徹斯特有雨，15-18℃</p></body></html>