<html><header><meta charset="utf-8"><title>敏妮Talk：食之無味 - 溫敏妮</title></header><body><h1>敏妮Talk：食之無味 - 溫敏妮</h1><p>大市由低位回升到家陣，都有好一陣子時間，對於後市，敏妮認識一啲朋友都話，嚟緊應該會有一個「好似樣」嘅調整。至於係幾時，當然冇人知。不過敏妮就趁呢段時間，為自己嘅portfolio做個定期檢討。<br>好多財務策劃師都建議，每個人都應該經常檢視吓自己嘅portfolio。市況波動時，掛住實個市，大升時，個個都爭取時間搵銀，邊得閒理嗰啲陳年舊貨，除非啲陳年「艇貨」終於見岸，就會趁機清貨。相反，大跌時，顧住哭股喪，亦都冇心機執吓自己個投資組合。</p><p>調整前檢討投資組合</p><p>講番敏妮檢視自己個portfolio，就見到有好多一手手嘅股票，都係前嗰幾年市旺，新股抽親都有得賺時，抽番嚟嘅。大部份都係內銀股，同之前比較，都冇潛水貨，但得嗰一手，就算沽出套現，都賺得唔多，所以敏妮一直冇沽到。<br>其實冇跌穿招股價，又有息收，就算繼續揸落去都冇壞，但諗清楚條數可能唔係咁計。首先由於敏妮將啲貨存喺股票行，雖然佢哋冇收存倉費，但每次收息都要收手續費，股息回報即時打折扣。仲有係，雖然話得一手貨唔係壓住好多資金，但敏妮個portfolio裏面類似嘅「一手貨」都有好幾隻，前排炒sector，一早起身見邊個sector當炒，將呢啲「一手股」集腋成裘用嚟跟一轉，收穫都應該唔差。</p><p>趁當炒沽出「一手股」</p><p>當然投機炒賣，唔係傳統理財之道，但敏妮想講係，點樣將啲被壓嘅資金用得有效率啲，爭取更大嘅回報。當然敏妮唔係叫你翻箱倒篋，將啲長揸嘅股票套現用嚟短炒，但如portfolio裏面有啲你認為食之無味，棄之可惜嘅投資，不妨check吓可唔可以善用，令佢更有價值。<br>溫敏妮<br> http://wanmanli.com/blogs/ </p></body></html>