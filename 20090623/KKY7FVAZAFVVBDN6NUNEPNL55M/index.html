<html><header><meta charset="utf-8"><title>青心直說：貸款達標與裙帶資本主義 - 胡孟青</title></header><body><h1>青心直說：貸款達標與裙帶資本主義 - 胡孟青</h1><p>熱錢唔散，令港股未能成功散熱之餘，連銀行貸款業務都一片好景，整個金融市場水浸嘅後果，就係股樓雙翼齊飛。大家都知道，除咗內地大款真金白銀啲錢辦投資移民外，樓與股均可以玩槓桿，而內地人向銀行貸款進入股市樓市已是公開的秘密，問題是假如你沒有門路，休想參與這個遊戲，而有門路者又離不開與「官」有關。<br>大家會問點解內地銀行唔肯貸款畀內地中小企，無他嘅，中招中得多就會學精。今時今日就咁畀個可行性報告或者商業計劃，以為銀行就會放水，已經行唔通，因為過往銀行已領教過好多宗同類騙案，而且手法完全雷同，單單都係一Drawdown就逃之夭夭，試問同一條橋點會仲行得通。<br>不過近日又有一條騙貸新路線，一如世界銀行首席經濟學家林毅夫在其年初所著《解讀中國經濟》一書內所指「裙帶資本主義」之形成條件：部份沒有自生能力之企業，在扭曲的政策環境下，依賴政策性補貼便能享有高利潤，而呢批產業之擁有者，偏偏就是有錢有勢與政府關係密切的人，直接受政策庇蔭的族類。</p><p>官商「努力」皆大歡喜</p><p>唔屬於以上優勢族群者，仍然有辦法，好彩內地為官者唔少都心口有個貪字，而且貪得聰明，堂堂正正搵人開間顧問公司，收你一至兩百萬顧問費，成為你我與銀行之間嘅橋樑，銀行既有生意以完成貸款指標，又唔使擔心個客來歷不明。上半年內地新增貸款點解去得咁快，完全係官商共同「努力」嘅成果，至於貸款人日後有冇錢還，係日後嘅事。<br>中資銀行搶開生意有癮，來自不同陣營嘅外資銀行朋友，異口同聲咁話中資銀行爭生意非常積極，皆因中央下達武林聖火令誓要保八，鼓勵銀行放水養魚，假如你係國企，銀行當然十萬個放心，不過有規模而且有齊中外賓架水喉射住嘅企業，亦成為中資銀行嘅獵物。<br>據說某夜幾位來自不同銀行嘅賓架與客戶共晉晚餐，酒酣耳熱之際，某中資銀行高層突然向個客爆咗一嘢令其他賓架目瞪口呆嘅貸款條件，就係Hibor+20點子，個客仲以為講笑，點知翌日Confirm一下，原來係真。國家要開放，寬鬆政策都要開放，股樓有錢齊齊搵，睇幾多指標都唔及中央一句放水養起晒環球炒家。<br>胡孟青</p></body></html>