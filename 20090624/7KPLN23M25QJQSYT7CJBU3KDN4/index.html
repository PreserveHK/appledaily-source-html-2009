<html><header><meta charset="utf-8"><title>敏妮Talk：難為了專家 - 溫敏妮</title></header><body><h1>敏妮Talk：難為了專家 - 溫敏妮</h1><p>寄報稅表嘅截止日期雖然過咗，但如果喺網上報稅，就仲未算遲，所以近排仍然有唔少朋友問有關報稅嘅問題。理財版日日都有稅務信箱，日日都有專家長駐候教。其實類似嘅信箱，好多傳媒都有，不過敏妮都睇過有啲專家嘅回覆，有啲個答案似乎唔係咁準確。</p><p>稅務問題複雜難明</p><p>講真香港唔少市民要交稅，多人做嘅嘢理應好簡單，好容易理解，偏偏呢個世界就係咁矛盾，就好似日日都有咁多散戶炒股票，但偏偏股票市場運作就絕不簡單。講番報稅，好多人都要報稅交稅，偏偏稅務條例就複雜到你唔信。敏妮唔係齋噏，單睇舊年CFP嘅稅務考試統計，842人考，及格率得43%，一半人都冇。<br>莫講話一般市民對稅務唔係咁掌握，其實好多專家，都未必100%掌握稅例。稅局係就係提供咗好多資料，仲喺自己個網頁整咗唔少Q&amp;A諗住深入淺出，幫市民解決疑難，點知越幫越忙。好似之前一位退休嘅公務員朋友問，佢份退休金使唔使報稅，有專家答要報稅，但實際上除非係退休後仍每月支取長俸，否則公務員一筆過退休金，係唔使報稅。</p><p>公務員長俸要納稅</p><p>不過專家咁答又有佢道理，因為稅局提供咗本報稅指南，的確係話「入息包括來自受僱工作（全職、兼職或散工形式）、擔任任何職位或收取前僱主的退休金」，即係所有人收到嘅退休金都要交稅。慳妹見到敏妮咁講，睇吓本報稅指南，都覺得專家有理，為咗解開呢個「謎」，佢打電話去稅局問。<br>稅局嗰邊回應話，為咗做一本「userfriendly」嘅指南，所以只係概括同簡短咁列出一般條例，適合一般大眾，佢仲話一般公務員都知道，一筆過嘅退休金唔使納稅。<br>敏妮突然諗起，唔知嗰班賣雷曼迷債畀公公婆婆嘅銀行，係咪都係咁諗，「一般人都知道，要有高回報，當然要承受高風險，所以冇講得咁詳細畀佢哋聽囉！」<br><br>溫敏妮<br> http://wanmanli.com/blogs/ </p></body></html>