<html><header><meta charset="utf-8"><title>國泰航空第一 - 左丁山</title></header><body><h1>國泰航空第一 - 左丁山</h1><p>美國冇退休年齡嘅制度，有好有唔好，學術研究好多時講究「內功」，年紀越大，經驗越豐富，加上現代人身體健康，壽命延長，教書隨時可以教到七十歲以上，聽一位榮休教授講，加拿大大學以前有退休年齡限制，於是好多叻人做到五十幾歲就南下美國，逼到加拿大大學都取消咗退休制嚟留住人才；近年英國大學鬧窮，不少名教授橫渡大西洋去咗美國，大部份係與薪水與退休制度有關。<br>不過今年暑假之後，或者可以去美國搶人噃。金融海嘯令哈佛、耶魯等損失慘重，街知巷聞，哈佛大削經費，裁員與中止一啲「不賺錢」計劃，已非新聞，史丹福大學就發行十億美元債券，以防萬一。家呢，根據教授L自華盛頓大學傳來電郵，加州因為州政府財困，陷於破產邊緣，對大學經費大斬特斬，柏克萊下一個財政年度會有一億四千五百萬美元赤字，要全體教職員減薪8%之外，還會裁員加學費，取消若干課程，甚至乎取消一啲獎助學金，令全校上下非常擔心。校長（Chancellor）RobertBirgeneau呼籲所有教授、員工、學生一同犧牲部份利益，共渡難關。香港高等教育界尚未到此情況，假如有心有力嘅話，香港啲大學向美國大學搶人才，此其時也。</p><p>對於服務業嚟講，服務員年紀太大始終係手腳慢啲嘅，好多朋友唔願意搭美國飛機，主要原因就係食物完全唔合口味，仲要驚埋服務員在機艙拎行李（如有需要）會力不從心──故此亞洲人始終係鍾意乘搭亞洲航空公司客機，外國人亦然。最近Skytrax選出全球最佳航空公司，就係騎騎騎，國泰航空是也，第二名係新加坡航空，第三名係韓亞航空。國泰與新航年年爭頭二三名，由○一到○九年，國泰有三次第一，兩次第二，四次第三；新航有三次第一，兩次第二，兩次第三，兩次三甲不入，總計差過國泰。九年之中，只有英航在2006年攞過一次第一，可見國際旅行人士一致鍾意亞洲人服務嘅航空公司，係冇得拗嘅。Skytrax係英國公司，附屬於InflightResearchServices，係最有權威性嘅航空業調查公司，航空業信服。國泰有此成績，前幾年做InflightService，最近先至轉職嘅莊偉茵會最高興。</p></body></html>