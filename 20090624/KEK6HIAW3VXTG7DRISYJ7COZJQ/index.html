<html><header><meta charset="utf-8"><title>ViewtySmart　輕量級抓拍高手</title></header><body><h1>ViewtySmart　輕量級抓拍高手</h1><p>DC仔唔捱得幾耐！話我過於武斷都係咁話，現在買相機都要Prosumer和D-SLR，手機影相功能早已直逼DC，個別如Softbank更係追過埋，三千蚊樓下卡片機，再諗唔到購買理由。好似LG新推出的ViewtySmart，僅12.4mm厚度，3DS-Class介面配合激齊全的影相連後製，輕易取勝啦﹗<br><br>記者︰陸俊雄<br>攝影︰林栢鈞</p><p>同級最輕巧<br></p><p>800萬像素同級手機中，ViewtySmartGC900真係最輕最薄？事實擺在眼前，Nokia的N86重149g、厚度有16.5mm；SEW995重113g、厚15mm；SamsungPixon重121g、厚13.8mm，不過ViewtySmart卻只有102g和12.4mm的厚度，的確暫時可叫做輕薄之王。不過「輕」始終同「好」唔可以就咁畫上等號，頂多話好啱女仔用。</p><p>儍瓜儍出面
</p><p>ViewtySmart係明以相機功能做賣點！用上德國Schneider-Kreuznach鏡頭，基本上你諗到的人臉對焦（最多對3個頭）、一笑即拍、場景模式等，DC仔有嘅佢都一定有；加上佢仲可以輕觸對焦，我知呢個功能CyberShot都唔少，可惜相機市場上，都未用得上「好普遍」來形容。而且場景模式有樣新鮮嘢，叫IS模式，平時人像、風景、運動等見得多，當IS啟動時，螢幕下面有幾條Bar走出來，佢會幫你衡量用咩模式好。雖然都係儍瓜嘢，但勝在做到出面畀你睇，都算有交足功課啦！
</p><p>影相玩吹氣</p><p>咁諗住影完相就咁玩完，佢仲有強大的後期功能支援，即是內建唔少有如Photoshop的東西。調校Level、飽和度、對比度，加Filter柔化等，都已屬小兒科，佢仲可以加霧氣到相上面先抵死！只要你對住機底下面個Mic吹，相即時白晒，極似玩緊NDS，然後用手指捽，就會捽番清個靚樣。即是寫字畫心都得，又送個新方法俾你女仔，明未呀！</p><p>執相試拍</p><p>實試一半室外光，白平衡無事。</p><p>Profile
</p><p>制式︰3.5G/GSM四頻<br>鏡頭︰800萬像素<br>閃光鏡︰LED<br>ISO︰最高1600<br>螢幕︰3"WVGA（1,600萬色）<br>內置記憶體︰1.4GB<br>插卡︰MicroSD（最高32GB）<br>輸入法︰手寫/按鍵/鍵盤<br>體積︰108.9×56.1×12.4mm<br>重量︰102g<br>查詢︰LG（35437777）</p></body></html>