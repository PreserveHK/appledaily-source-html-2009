<html><header><meta charset="utf-8"><title>轆Book：羊膽街Look　Easy飆</title></header><body><h1>轆Book：羊膽街Look　Easy飆</h1><p>當波子、法拉利都自動波與棍波兼備嘅同時，電單車其實都朝住同一方向發展。何解？做完嘢攰到死，騎住架「人包鐵」已經要瞻前顧後，仲要花精神轉極力子，實在可免則免。加上近年一眾女生跑去考電單車牌都係貪方便選自動波騎架綿羊仔。街車玩自動波擴大客路，實屬必然趨勢。各位羊女們，想擁有一架搶眼有型嘅街車？Areyouready？<br><br>記者：許維雅<br>攝影：伍慶泉<br>Model：Wing@Puremodels</p><p>首增實用貯物箱
</p><p>好多人淨係知道電單車分兩類，爬雞、街車、跑車都係棍波車，自動波車只得綿羊，咁諗就太過落後喇。非綿羊嘅自動波電單車開始慢慢崛起，舊年有部日本代表HONDADN-01已經率先到港，而同期推出嘅ApriliaMana850，就等到大家頸都長埋，終於喺今個月運到。DN-01畀人感覺似美式巡航車，但Mana850就好似一部真正夠辣嘅街車款式。呢架歐洲代表由意大利街車名牌Aprilia一手打造，加上話晒係第一次出自動波街車嘅意大利牌子，豪裝配備點少得？防盜晶片車匙、GearMode轉速模式、加減波撥片、自行調校避震等設計，都令人感覺到歐洲名牌出品嘅窩心。最大驚喜當然係街車首次加入貯物箱嘅設計，放頭盔、小物或車套等，令車主更方便。</p><p>街車感做到足
</p><p>雖然相比真正嘅棍波街車，76匹馬力相對係細咗，但對於一般大綿羊只得40幾匹馬力，已經好力水到超標，何況選擇得自動街車嘅都係較斯文、純粹喜歡玩外形嘅客路。論操控，Mana850實在跟普通綿羊差唔多，一個D波掣已經可以揸足全程，轉向及平衡等又跟普通街車無異，可以更容易吸納怕轉極力子又想揸街車嘅客。加上倒叉避震、雙320mm浮動碟都已經係落場用嘅最好規格，再睇埋17吋輪胎、迫力鋼喉、四遮迫力卡鉗等裝備，嗰份擁有一架完美街車嘅滿足感一啲都無減少。咪以為佢淨係得個殼，以為同普通綿羊一樣行皮帶，其實係同街車一樣行鏈，再有埋Touring、Sport同Rain三個行車模式選擇，絕對比一般棍波街車更勝一籌。</p><p>ApriliaMana850規格
</p><p>引擎：839.3cc，四衝水冷V2汽缸<br>馬力：76.1hp/8,000rpm<br>扭力：7.45kg-m/5,000rpm<br>傳動：七前速+/-及CVT全自動3模式<br>售價：約$90,000-$100,000（實價待定）<br>查詢：23850181（亞林電單車）</p></body></html>