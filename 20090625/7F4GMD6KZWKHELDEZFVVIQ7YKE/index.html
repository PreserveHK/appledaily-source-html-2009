<html><header><meta charset="utf-8"><title>食正娛圈熱潮財色兼收o靚模老細當街嗒Rainbow</title></header><body><h1>食正娛圈熱潮財色兼收<br>o靚模老細當街嗒Rainbow</h1><p>17歲人氣美少女廚神胡心諾（Rainbow），兩個月前憑自爆被方力申狼媾上位，但自稱唔吼方力申的Rainbow，原來秘密搭上其模特兒公司老闆、一手搞起o靚模風潮的Admond。前晚二人在銅鑼灣鬧市又拖又咀，男方更猴擒得當街摸Rainbow屁股，再帶她上樓溫馨。方力申媾女索着火水，螳螂捕蟬，黃雀在後，實情Admond一早攬住Rainbow財色兼收。</p><p>短短兩個月極速上位的胡心諾，今年4月亮相第二輯《美女廚房》時，以青春無敵甜美面孔及32B、24、32三圍，急變宅男界中的模icon，同月她自爆被29歲的方力申以Facebook及SMS攻勢狂媾，又聲稱被邀到男方的碧瑤灣寓所開P，事後小方㷫過辣雞，自言誤中緋聞圈套，無論孰真孰假，Rainbow已靠緋聞一舉成名。</p><p>漢堡包餐兩份食</p><p>Rainbow識得自爆緋聞自有高人教路，去年她簽約種星坊模特兒有限公司，獲老闆AdmondCheung力捧，早前他又捧起模Lavina（鍾蕙芝）等，成功掀起娛圈模熱。Admond不只有生意頭腦，湊女更有一手，原來他私下早已跟Rainbow撻着，手中皇牌嗒得又到銀，可謂財色兼收。<br>不過身為老闆的Admond媾女勁慳，前晚他和Rainbow在銅鑼灣拍拖，使費合共50元有找，但一樣冧掂女方上樓。前晚約10時半，穿露肩裝配超短熱褲露長腿的Rainbow，以一身性感搶眼打扮偕同頭髮蓬鬆的Admond現身駱克道，兩人不時互掂手仔，當到銅鑼灣廣場二期搭電梯上一樓時，男方見附近無人，隨即一手搭住Rainbow肩膊及錫她額頭，其後兩人去提款機㩒錢，落樓時才各自彈開，並往BurgerKing喫包當一餐。<br>進食店後Rainbow識做地為Admond拎袋及霸位，Admond則在櫃位排隊輪候。為以最佳狀態見Rainbow，他竟然進行鼻孔深層清潔，狠狠採礦，未有洗手的他其後捧着一份價值約20多元的套餐，與Rainbow一個餐兩份食。初時兩人邊食邊傾，未幾男方電話狂響，被冷落的Rainbow則嘴扁扁，到Admond講完電話，啜着汽水撩她傾偈時，Rainbow電眼即開，望住他甜笑。</p><p>齊返土瓜灣寓所</p><p>半小時後Rainbow二人撐完枱腳行經信和廣場時，又黐埋手拖手步往巴士站等車，其間Admond攬着Rainbow掃背摸籮，十分擒青。之後兩人乘搭每位車資9.3元的106巴士返土瓜灣，落車後Rainbow突變熱情如火，主動挽着Admond臂彎撒嬌，挨着他笑不攏嘴。凌晨約12時二人行到翔龍灣，男方拍卡入大廈，女方尾隨內進，不知報稱就讀中四商科及家住筲箕灣的Rainbow，要玩到幾點才捨得走？<br>Admond昨日例牌否認二人拍拖，他在電話中說：「我暫時唔會追佢，不過我哋成日收工後都會一齊食飯。」與Rainbow同行時會否舉動親密？他說：「佢有時會蹺我，喺佢哋心目中當我係爹哋，佢哋成日着高踭鞋，所以會蹺住我行，平衡一吓。」Rainbow是否符合其擇偶條件？他說：「一般，都OK。」<br>採訪、攝影：李志明、朱志聰
</p><p>人物誌：捧紅Lavina老翻Twins</p><p>被拍得當街又摸又啜旗下模Rainbow的Admond，年約20多歲，是種星坊模特兒有限公司（HongKongModelhouseModelsManagementLimited）的老闆，經常陪同一眾旗下模如Lavina（鍾蕙芝）、「翻版阿嬌」Tian（勞詠君）及「翻版阿Sa」Monique（周凱盈）等出席活動。<br>種星坊於06年成立，主力安排model影相、出席活動或參加gamegirl選舉等等。近年模當道，種星坊也轉型力捧model參與藝人工作。現時種星坊約有逾100名女model，男model則僅得十餘人。</p></body></html>