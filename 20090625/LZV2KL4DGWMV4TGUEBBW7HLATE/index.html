<html><header><meta charset="utf-8"><title>青心直說：搞IPO要出奇制勝 - 胡孟青</title></header><body><h1>青心直說：搞IPO要出奇制勝 - 胡孟青</h1><p>近期新股浪接浪，市場除了關心個別新股之投資價值外，亦更關心機構投資者取向，尤其市場早前傳出基金界「女皇」劉央要怒沽中金再生（773），股民更加留意呢啲機構投資者究竟係跟散戶一樣短炒定係長揸。<br>做基金經理最緊要勤力，綜合觀察及友儕間茶餘飯後討論所得，女性基金經理及分析員普遍較勤力，唔好睇小啲妹妹仔，好多雖然嬌生慣養，但係好勝心同埋鬥心較強，反觀男孩子就較貪玩唔定性，好多時要等到同期出道嘅女同事都嫁埋人生埋仔，先至等到班男孩子定性。<br>近排有兩隻同時以內需概念作為賣點嘅新股熱炒，股票行孖展額爆晒燈，股評人及分析員與公司管理層食完餐飯攞完贈品例必特別精靈，試想想有生意點會唔做，作為股票行活動廣告板更加唔可以倒公司米，即使個客只係抽得一手，一出一入都係經紀佣金收入。</p><p>模吸引基金經理</p><p>散戶有見之前有幾隻明燈引路，唔發晒茅先至奇，尤其係水源充足財雄勢大嘅銀行，有客自投羅網抽新股總好過佢地買投資產品，起碼解決一下資金出路嘅難題，因此銀行都好積極派旗下基金經理及分析員去IPO簡報會，通常呢啲簡報會都有餐酒店例牌午餐食，食完又唔少得一人一份小小紀念品，最開心係可以第一時間攞到招股文件，所以除非時間唔許可，否則都會去一，費事有客戶問抽唔抽得時口啞啞，而且自己有搞基金嘅銀行或者股票行，更加唔可以唔派人睇真啲。<br>話說有銀行投資部門老闆見同一日有兩個IPO簡報會，打算派晒旗下基金經理空群而出，點知班衰仔基金經理全部湧晒去其中一隻，皆因可以在簡報會一睹近期熱爆嘅模，既然佢哋唔怕被電瓜，老闆亦唔阻止，咁另外一隻中年漢才會吼嘅單一產品洗頭水就好慘情，好彩間銀行仲有位女基金經理，佢就好抵得諗咁去咗睇隻洗頭水。<br>現場所見，竟然又真係冷清咗些少，邊個叫你撞埋同一日吖，而且嗰兩位巨星又唔係好似模咁真人Show，而模嗰邊，又真係萬人空巷，唔少男士更不請自來，差啲逼爆玻璃，所以有時財經公關遇上呢啲咁嘅場面都真係好頭痕。好彩兩隻都食正概念，招股反應雙雙熱爆，皆大歡喜。<br>胡孟青</p></body></html>