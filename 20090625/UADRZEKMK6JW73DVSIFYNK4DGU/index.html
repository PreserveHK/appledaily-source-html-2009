<html><header><meta charset="utf-8"><title>中環在線：樓價回升連沽3伙浪澄灣　四太蝕少好多 - 李華華</title></header><body><h1>中環在線：樓價回升連沽3伙浪澄灣　四太蝕少好多 - 李華華</h1><p>最近樓市生番，賭王何鴻燊三太陳婉珍大手斥資成億銀掃入北角形品逾20伙，仲想再買新蒲崗譽．港灣，但四太梁安琪就落力出貨，喺舊年用咗2.4億買入大角嘴浪澄灣嘅53伙，家陣賣得七七八八，啱啱仲一口氣連沽3伙，蝕幅大大收窄。有經紀話四太見樓市轉旺，家已經唔肯蝕咁多，甚至連經紀佣金都減咗。<br>舊年爆發金融海嘯，四太浪澄灣批貨蝕賣都冇人吼，但近期樓市勁旺，食正銀行減息搶客，加上四太出貨意欲積極，以低過二手價賣之餘，仲向地產經紀加埋佣促銷，結果過去兩個月已賣出33伙，成個屋苑呢個月有6宗成交，四太就佔咗5間。</p><p>夾埋只蝕百零萬</p><p>四太出到貨之餘，仲要唔使蝕到攤攤腰，之前賣一間已唔見百幾萬，但啱啱連沽3伙，夾埋都唔使蝕百一萬，蝕幅由15%，降至6%。其中5座高層D室，753方呎，四太以538.3萬元買入，剛以506萬元賣出，唔計使費，只蝕6%，係舊年海嘯以嚟，四太浪澄灣蝕得最少嘅一間。<br>有經紀話，由於四太浪澄灣批貨賣得七七八八，只剩番十零間，加上家個市咁旺，所以唔急賣，除咗唔肯蝕咁多之外，仲將代理佣金由1.25%，降到1%。睇嚟四太數口都咪話唔精。<br><br>李華華<br>mailto:LiWaWa@AppleDaily.com</p></body></html>