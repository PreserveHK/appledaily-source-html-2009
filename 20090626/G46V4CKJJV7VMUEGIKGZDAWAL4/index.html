<html><header><meta charset="utf-8"><title>$5,699出機　火紅SUN色M300</title></header><body><h1>$5,699出機　火紅SUN色M300</h1><p>流感襲港、學生停課！突然多咗個加長版暑假，更應好好為下學期做好準備；最近東芝推出一部與現時天氣夾絕嘅火紅SUN色SatelliteM300，有齊全功能外，價錢仲只要$5,699，啱晒學生哥用；外形更無一般平價機嘅「流攤感」，與過萬蚊部高檔貨都可一較長短；嫌紅色太火辣？仲有部白色版可以揀！<br><br>記者：許福合<br>攝影：梁細權</p><p>harmankardon喇叭</p><p>Netbook雖平，但論效能又實在太單薄，淨係想插隻光碟睇吓資料已經無計，所以All-In-One筆記簿型電腦仍有需求；東芝嘅Notebook萬元以上選擇有不少，但好似呢部平到6千有找就甚少見；拎上手除略重外，外形同美觀性都無馬虎，主打火紅色版更係用上紅黑撞色設計，外紅內黑，再配上紅色邊線，相當搶眼；面板玩埋觸控AV鍵，仲會發光㖭，熄燈效果一流，而用途主要係控制播放及聲量。唔好睇小M300定位為入門機，內置有harmankardon喇叭，聽歌睇戲效果都唔差㗎！</p><p>WebCam加相框</p><p>W300屏幕大小為14.1"，解像度達WXGA，不用受Netbook嗰種細芒嘅痛苦，打文件睇網頁都好方便。東芝Notebook一向內置多款軟件，例如用來設定網絡嘅《ConfigFree》，就可以幫你快速登入網絡，好似筆者去到老麥，㩒幾㩒就可以上到網，再來配合130萬像素鏡頭，即可同朋友上網Chat，而M300附有一個視像軟件，可以做到快速拍照、錄音及攝錄之用，而相片及影片更可加入各種相框及圖案，與朋友聊天都無咁單調。若然注重電腦保安，M300設有《SmartFace》，配合機身可做到人臉識別登入，平！並唔代表功能唔Powerful。</p><p>Profile</p><p>處理器：IntelPentiumDual-CoreT4200<br>記憶體：2GBDDR2<br>硬碟：250GB<br>光碟機：DVDSuperMulti<br>顯示：IntelGMA4500MHD<br>屏幕：14.1吋WXGA<br>操作系統：WindowsVistaHomeBasic<br>體積：334×242×32.7-37.5mm<br>重量：2.3kg<br>查詢：其士（29533555）</p></body></html>