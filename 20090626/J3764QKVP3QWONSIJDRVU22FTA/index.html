<html><header><meta charset="utf-8"><title>等待雷曼 - 左丁山</title></header><body><h1>等待雷曼 - 左丁山</h1><p>本欄在六月十六日講「證監會要硬起來」，內裏提及：「證監會可能乘勝追擊，進入金管局監管地盤，直情要銀行向新鴻基、凱基學習，與散戶簽訂類似協議。」所謂類似協議，就係向散戶回購雷曼迷債啦。<br>六月二十二日，《信報》與《明報》報導中銀香港考慮以六成收回迷債，但證監會要求十足收回，於是銀行與證監談判成為僵局。左丁山閱報後，向銀行界人士查詢，佢哋不置可否，但放出消息話，以六成價收回（長者投資者可望收回七成）本來係監管當局最初嘅意思，銀行考慮再三，唔想拖落去，於是有意跟從，點知監管當局竟然話唔制，你哋要賠十足，且向銀行界發信，態度強硬，銀行唯有立即搵律師研究，預備與證監會打官司，呢場仗打起嚟，對香港金融中心聲譽，定無好處；對散戶而言，呢場官司亦唔係好消息，有排都唔慌有回購。純以投資角度講，六折收數唔算曳，滙豐股價至今未回復股價高峯之六成呀！雷曼原來之資產究竟誰屬，喺美國仲係打緊交，啲無抵押債權人（如對冲基金）正在要控告有抵押債權人（如摩根大通），誓要取回一部份資產；美國嘅雷曼清盤人要阻止雷曼債券信託人（滙豐美國）將啲迷債資產轉回香港；英國清盤人要阻止英國雷曼資產交畀美國清盤人，官司複雜之程度，幾乎係前所未見，要全部解決嘅話，相信要等多三至五年。<br>本欄曾於六月十七日引述大馬主W之言講行山保健康，資深行山人士何伯來函有補充。何伯云；<br>「昨天得閱貴大作『行山保健康』編（篇），小弟有些少補充以供參考，以策萬全：──<br>（一）要帶一枝長短適中手杖，可以撥草驅蛇，可以支撐；<br>（二）要帶備少許繩索，以便必要時使用；<br>（三）一定要帶火柴、哨子及電筒；<br>（四）一定要帶一個小型急救箱；<br>（五）如果可以，最好至少三個人一同去行山，因為：──<br>假如有人跌傷，一個人可以留下陪傷者，另外一人去求助；<br>假如傷得嚴重，兩個人可抬傷者至適當地方，等待救援。」<br>原來行山人士個背囊要裝好多嘢，懶人如左丁山見到馬主W與何伯之必需品，已經覺得：好難行啫，孭住咁重磅。這所以人哋健康得多也。</p></body></html>