<html><header><meta charset="utf-8"><title>轆Book：頂級Wish　悠走大阪</title></header><body><h1>轆Book：頂級Wish　悠走大阪</h1><p>早前老遠跑了日本大阪一趟，玩當然興奮，不過主打活動就更令人興奮，係實試全新豐田Wish七人車！火紅車身頂級配備，夠晒Eye-catching，遊走於大阪「和味」洋溢嘅大街小巷，細味東洋嗰份悠閒又和諧嘅氣氛，正好配合呢架全新Wish踏實而又平易近人嘅個性。<br><br>記者、攝影：梁美甜</p><p>喺香港，ToyotaWish唔係新款車，唔少水貨車行都曾經引入，今次代理引入行貨，都係一大喜訊！代理表示，全新Wish2.0車款將會於年尾正式登場，到時七人實用車又多一個選擇。於日本街頭揸車，最大享受絕對係「慢」，慢慢等轉燈、慢慢轉波開車、慢速悠閒前進，一邊欣賞眼前景色……一切可以慢幾拍，唔似得香港般轉燈唔即時開車，後面嘅車即時響爆按，加上大城小鎮、大街小巷各具東洋和式風味，邊駛邊看十足享受。</p><p>踏實醒目
</p><p>享受駕駛樂都要部車有番咁上下，今次係第一次駕駛Wish，新車外形線條流暢，車頭設計有神，具層次感，但整體外形唔算特別有個性，反而火紅色車身最Eye-catching，頂級版又有埋全車包圍及跑味合金輪圈，行過點都會望一眼。甫上座，咦，全皮內裝，黑皮紅線，特別又靚仔！黑白雙色皮椅亦以紅線車邊，呼應車身色彩同時，感覺Trendy。錶板、連加減波撥片軚環都設計簡約。立體雙圓儀錶板，中間液晶顯示屏顯示多種行車資訊，頂級版更備Sport按鈕。最正係中排個窗超大，擁有非一般廣闊視野，空間感十足，好奇心強又八卦嘅我點都要試試做乘客，東張西望一清二楚。七人車例牌具備嘅大容量優點當然唔少得，收起中後排放得落部單車！</p><p>按Sport掣變野性
</p><p>試駕嘅係頂級版搭配四前速超級電子控制自動波連加減波，馬力輸出最高143匹，今時今日都仲係得四前速似乎弱過人，殊不知單係以D波模式輕踏油門都似乎好有力，油門同Brake亦反應靈敏，直路加速及上斜表現亦唔錯。按Sport掣以運動模式行走，好明顯感受到性能轉強，操控反應亦明顯轉向強烈。但喺市區行走速度始終高極有限，平均時速唔過80公里，未能感受最極致性能。整體而言，一般路面表現算出色，駕乘感亦非常好，睇同行幾位行家可以坐到打瞌睡就知啦！當日亦見到另一部水藍色入門版，基本配備跟頂級版相若，但就無運動按鈕而換上ECO模式，可以以更慳油模式行走，據悉，香港代理年底率先引入嘅係2.0車型。</p><p>ToyotaWish2.0規格</p><p>引擎：1,986cc直四VVT-i<br>馬力：143ps/5,600rpm<br>扭力：194Nm/3,900rpm<br>傳動：四前速超級電子控制自動波箱連+/-轉檔模式<br>尺碼：4,590×1,695×1,590mm<br>軸距：2,750mm<br>售價：待定（預計年底推出）<br>查詢：皇冠汽車（23054555）</p></body></html>