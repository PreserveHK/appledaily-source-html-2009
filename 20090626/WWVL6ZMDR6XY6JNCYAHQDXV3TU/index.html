<html><header><meta charset="utf-8"><title>敏妮Talk：唔敢長揸港交所 - 溫敏妮</title></header><body><h1>敏妮Talk：唔敢長揸港交所 - 溫敏妮</h1><p>敏妮有好一陣子唔敢喺呢個欄度講股票，一來驚又俾Mr.B話敏妮變咗一盞明燈──講親嘅股票都跌！<br>敏妮只月供過兩隻股票，除咗滙控（005），其間亦曾經供過港交所（388），當時敏妮月供嘅原因係，中央一再強調會保持香港國際金融中心嘅地位，而港交所喺香港係獨市，點計前景都非常秀麗，所以每個月不斷儲港交所。</p><p>上海急起直追</p><p>舊年年中，由於港股直通車未開通先摺埋，敏妮開始對港交所有啲動搖，但仍然堅持繼續持有供番嚟嘅港交所，直至最近，敏妮開始想沽出港交所……<br>近排好多炒股嘅朋友都同敏妮講，個市似係風雨欲來（敏妮想沽港交所唔係呢個原因），就喺呢個時候，Mr.B都估大市會回吐，但佢同敏妮講，想趁大市回吐買港交所。敏妮當時問咗佢一個問題：「你唔怕滬港之爭咩？上海要做國際金融中心噃！」Mr.B嘅回應同好多人諗法一樣，「香港有完善嘅法制，上海好難追到。」</p><p>香港只係「太傅」</p><p>同樣嘅問題，敏妮都同UncleRay傾過，佢都認為香港仲有大把世界，上海有排追唔上，佢喺自己個欄度都提出過好多質疑，莫講話法制，單係人民幣未開放，就已經阻住上海進軍國際金融舞台。<br>的確，單計硬件，上海好快可以躋身國際前列，輸只係輸在軟件，而呢啲軟件正係香港嘅優勢，不過敏妮既然諗住沽港交所，當然係信上海會成為國際金融中心，而香港嘅角色，頂多同上海並駕齊驅，更大可能係成為「太傅」，幫助上海呢個「真命天子」。<br>點解敏妮咁諗？下次再講。<br><br>溫敏妮<br> http://wanmanli.com/blogs/ </p></body></html>