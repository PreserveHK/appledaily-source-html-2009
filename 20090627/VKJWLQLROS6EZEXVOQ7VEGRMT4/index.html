<html><header><meta charset="utf-8"><title>份job易get難done - 陳也</title></header><body><h1>份job易get難done - 陳也</h1><p>警察628大遊行，爭取合理薪酬調整。聽保安局長口氣，際此經濟不堪的多事之秋，警隊最好識時務，與政府為善，忍一時海闊天空。要男子漢跟治港班子共渡時艱，警隊眼見薪優糧厚的副局長個個盲毛上身十問九唔識七，卻拿雙位數字月薪，試問點會服氣。為了曾特首這幾年的「長治久安」，夾硬㩒住警察把火，逼虎跳牆，他們唯一能做的反彈抗爭，就是按章工作。可見的未來，會出現這種無重狀態：<br>七一遊行，人數忽然在「無王（氣）管」之下，飆升到得人驚。警方不再為遊行開路，路人甲乙丙都算到遊行隊伍頭上，七一當天，路過銅鑼灣灣仔金鐘這四公里路上的行人，冇一百萬都有八十，曾特首破了前任董先生的紀錄。<br>警方唔再畀面有錢人，日日在中環雙黃線上落的闊佬和高官，閒閒地每句鐘接兩打牛肉乾。按章工作，抄牌除外。<br>「十二點之後呢度我話事」會提早好多，陀地唔係當阿Sir無到，而係他們真係無到。<br>明星藝人俾狗仔隊追，阿Sir唔會插手。陳冠希和他的翻版無望搵幾百個警察開路撇甩記者。保護政商名人的工作暫時外判，在禮賓府站崗的警察由食環署販管隊兼任。最大好處是門外肯定無魚蛋檔和擦鞋檔，實無走鬼。</p></body></html>