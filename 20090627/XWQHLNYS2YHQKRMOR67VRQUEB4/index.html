<html><header><meta charset="utf-8"><title>《紐時》不如《人物》 - 左丁山</title></header><body><h1>《紐時》不如《人物》 - 左丁山</h1><p>互聯網新聞與博客興起之後，傳統報紙流失不少讀者，年青人更係上網有空，睇報紙冇時間，任何報紙講年青化、爭取年青讀者，直情似講笑話。試問，一個不存在的市場，如何爭取？美國有不少傳統大報（如《紐約時報》）以及名氣雜誌（如《財富》）嘅廣告頁數越來越少，《紐時》陷入財困，已不是新聞。<br>《紐約時報》係唔係知識分子大報？《紐時》專欄作家係唔係權威人士？《紐時》對美國政治人物與政治發展有無影響？《紐時》是否本港知識分子、知識作家嘅尊崇對象？答案只有一個，就係YesYesYes！對一啲言必英美嘅人士嚟講，《倫敦時報》與《紐約時報》與香港啲「所謂報紙」根本無從比較，差天共地。<br>不過批評別人寫飯局、講傳聞、嘻哈一番嘅專欄就好容易，但讀書分子永遠係少數。大如美國，人民有三億幾，科技發達，人才輩出，讀書分子或知識分子大報原來只係「叫好不叫座」嘅，在互聯網衝擊之下，發覺生存並不容易。相反地，美國有兩份雜誌完全不受金融海嘯衝擊，不怕互聯網競爭，就係八卦娛樂刊物UsWeekly與People，據報導，呢兩份雜誌視海嘯如澗水，銷路穩定，廣告增加，全美有四千幾萬人睇People，一啲都冇流失。<br>假如People期期都刊登克魯明文章，或者搵讀書人寫專欄，左一句文化意識，右一句後現代，講完「結構」，又講「解構」嘅話，你估People會唔會咁暢銷呢？世界上有分工呢回事，後現代文章有小眾市場，知識分子專欄有小眾市場，八卦飯局傳聞可能有較大市場，名人娛樂有最大市場，從銷量多寡可以知道晒。一位專欄作者選擇定位，係佢自己之事，亦係編輯之編務方針，兩者互動，作家唔鍾意嘅話，大可不寫。但選擇咗走合乎自己性格與興趣嘅專欄定位之後，卻又批評他人專欄俗套、失落、缺乏文化，講唔通啩？日後民俗史家研究香港二十一世紀初之商場生活與政商野史，可能覺得呢啲專欄有參考價值㖭。批評他人寫得好唔好有其道理，但批評他人所寫之題材，就多餘得很。</p></body></html>