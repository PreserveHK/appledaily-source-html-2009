<html><header><meta charset="utf-8"><title>金手指：上海冧樓的大贏家 - 孫柏文</title></header><body><h1>金手指：上海冧樓的大贏家 - 孫柏文</h1><p>周末時分，孫柏文聽新聞報道話上海有個差唔多完工嘅樓盤，突然有一棟冧咗落嚟。好彩冧樓暫時係個別事件，如果唔係就有如73年搵到假合和（054）股票一樣，個個投資者對手上嘅貨突然充滿懷疑，唔理好醜先沽後查，最後令價格大跌。<br>作為一個盡責嘅傳媒工作者，我再深入調查，睇吓邊個係發展商，諗住沽爆佢嘅股票。點知睇睇吓，沽咩就未知，不過就有間公司我好想入股。</p><p>反宣傳　玻璃襟用</p><p>邊間？大家睇啲冧樓相就會發現棟樓雖然瞓低，但本身都幾完整。《東南西北》宋以朗觀察到啲玻璃都冇乜點爛。十幾層樓高跌落嚟！勁襟用！可惜發展商唔出名，仲未搵到邊個係玻璃供應商，一查到我會即刻為大家報料。<br>其實，呢啲貌似壞消息嘅事件，好可能就係你隻產品最好嘅宣傳機會。不過如果你啲PR廢（特區有好多廢柴PR）就分分鐘幫你倒米。<br>幾年前喺洛杉磯某路口，一個啱啱喺便利店做世界嘅持槍劫匪搶走一部停低等轉燈嘅LandRover。女司機被迫落車後，劫匪就高速逃離現場，同全城嘅差佬展開追逐戰。<br>呢啲追逐戰，久不久發生，亦係當地電視台最鍾意現場直播嘅「節目」。當日，電視台用直升機一路直播差佬屢次失敗嘅過程，整地釘、開槍「啡」，架LandRover得番一條胎都繼續成功避開攔截。<br>如果LandRover係用啲特區典型三流PR，填鴨式訓練出嚟，唔做嘢會肚痛，實會即刻打電話畀各大傳媒，希望佢哋唔好做得「咁大」。一流嘅PR又點？乜都唔做。事關之後LandRover喺洛杉磯區嘅銷量升咗4倍。<br>點解？差佬都要出九牛二虎之力先停到，仲唔襟用咩？<br>孫柏文<br> http://phatdat.blogspot.com </p></body></html>