<html><header><meta charset="utf-8"><title>KawasakiVN1700VoyagerABS富豪級巨霸</title></header><body><h1>KawasakiVN1700VoyagerABS<br>富豪級巨霸</h1><p>女士們對唔住，唔係性別歧視，但要一位嬌滴滴嘅女士騎住呢架巨無霸，真係十萬個唔襯，而且睇見都為佢擔心，怕佢唔小心會俾呢隻2.5米長嘅巨無霸砸親變奇聞。不過，又難怪唔少女士依然對佢眼甘甘，皆因佢嘅超級富貴格局，有齊六前速同ABS，就連可接iPod嘅音響等奢華配備都應有盡有，試問女人點會唔俾佢吸引。<br><br>文：Marty<br>攝影：王文忠<br>Model：Kity@PureModels</p><p>一睇就知，KawasakiVN1700Voyager係主攻美國市場嘅豪華作品，亦係川崎嘅第一輛豪華V-Twin美式電單車。全車由頭到尾都予人巨無霸嘅感覺。巨型風擋仲有誇張車頭燈，車身大包圍向兩邊橫伸。巨型乘客座位加三個行李箱，最有神髓係車尾支天線……充份演繹出美式巡航車Fans所認同嘅美態。
</p><p>特級豪華撼哈利</p><p>擺明硬撼哈利，Size梗要有番咁上下。2.5米以上嘅巨大車身，展現帝王氣勢，頭燈加圓形霧燈設計，感覺凶悍。而車身則非常流線，再利用Twotone配色，營造出豪華休閒感。配備可以話係呢部電單車嘅另一賣點，VN1700身上可搵到日系美式電單車身上首次出現嘅ABS系統，Kawasaki稱為K-ACT，呢套系統可透過電腦分析行車數據決定前後輪嘅ABS輔助力，對於操控車身沉重嘅美式電單車有好大幫助。而六前速波箱及定速巡航系統亦係優勝之處。以VN2000嘅引擎為基礎而開發嘅1,700cc新V缸水冷引擎，排氣量雖只比VN1600多150cc左右，但扭力卻多出15%。1,700cc嘅排氣量，只有兩個汽缸，幸好VN1700擁有電子油門，以電腦運算去控制供油量，引擎反應亦因而較順滑流暢，兼且能夠慳油。</p><p>輕鬆嘆住揸
</p><p>車身部份全面輕量化。引擎與變速箱集中式嘅設計，車架用鑄鐵及高剛性鋼管結合而成，尺碼變小之餘重量也減輕不少。此外三角台、引擎支架、側駐車架同樣輕量化，多重配合，令車身比VN1600運動版還要輕。「緊湊」係VN1700嘅特色，軸距1,665mm，與一般哈利及其他日系對手相比要短得多。此外坐墊同車把、腳踏距離都縮短，更有利慢速行駛嘅操駕，坐姿更高機動性。享受方面，屬於標準裝備嘅豪華音響系統可接駁iPod。其餘嘅豪華配備還有數位儀錶同旅行電腦顯示、豪華後座、大型車尾LED輔助煞車燈、可調氣壓後懸掛等。尾箱容量高達50公升。而側箱每個容量係38公升，真係帶齊所有BBQ用具去郊遊都得。</p><p>規格</p><p>引擎：1,700cc四衝水冷V2SOHC<br>馬力：79hp/4,500rpm<br>扭力：15kgm/2,250rpm<br>傳動：六前速<br>售價：$180,000<br>查詢：泰力摩托車中心（25122228）</p></body></html>