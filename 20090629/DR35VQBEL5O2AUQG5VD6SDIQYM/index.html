<html><header><meta charset="utf-8"><title>JVC無添加芒　原色撼BRAVIA</title></header><body><h1>JVC無添加芒　原色撼BRAVIA</h1><p>係咪鮮艷奪目就叫靚？各人定義唔同，所以眾牌子生產嘅LCDTV，都有佢獨特「癖好」！例如有玩家覺得Samsung偏藍、Philips偏黃，究竟邊一種受歡迎啲，各花入各眼；至於何謂逼真，就有客觀標準喇！JVC首度推出鑑賞級LCD芒，賣點係採用高還原色彩技術，逼真成點，你比較吓兩幅畫面對照咪知囉！<br><br>記者：陳國輝<br>攝影：伍慶泉
</p><p>52種畫質微調</p><p>睇過大牌子LCDTV示範，係咪覺得草地特別綠、天空特別藍呢？據JVC方面所講，原來真實環境並非想像般理想，只係廠商為求畫面更入眼，於是喺用色上加重料，令眼睛睇落去特別靚、色彩特別鮮艷。咁算唔算用眼睛欺騙自己，各人睇法唔同，但呢款JVC42WX70就講明以還原真實色彩做主打，例如喺最高級別標準嘅AdobeRGB色域，佢覆蓋率就達到96%，意思係差不多呈現番真實環境嘅色彩；而用嚟表達數碼單反機相片嘅sRGB色域，更100%全完覆蓋！</p><p>係咪需要追求到咁真實，因口味而異，但機內已配置勁詳細嘅畫質微調功能，如色調、色彩、色域、色差補正以及雜訊抑制等，多達52種！如果想簡單啲，亦提供6個預設模式，包括專業睇相嘅PhotoPRO或戲院Theater模式。</p><p>喇叭隨時拆走</p><p>有冇留意一點，查實42WX70定位為一部鑑賞級LCD顯示屏。吓？唔能夠睇電視？大家又唔使擔心，雖則質素勁到可俾一般專業人士用嚟執相，但JVC為求令呢款機更平民化，刻意將佢打造成LCDTV嘅感覺，黑色磨砂外框，配備42"Size之餘，還加入熱感應操控鍵，最特別係機身下方有一條可拆式喇叭，嫌音量輸入得20W唔夠炸的話，可隨意將佢拆走，再自行搭配色差或者HDMI音響設備；惟一可惜不設光纖輸出，否則效果更理想。</p><p>另外，機身不設TVTuner，想睇高清節目就要喺機背插番條HDMI接駁機頂盒喇！</p><p>現場大比試</p><p>雖然BRAVIA以色水自然出晒名，但對比JVC，毛髮層次稍為遜色，細紋佔優，不會過份偏色。</p><p>鬥透光，JVC顯示衣服紋理最細膩，至於SONY則明顯睇見白色煙霧，各有優劣。</p><p>RGB色域高，用PhotoShop執相就可顯出JVC新芒功力，還原逼真度高，而BRAVIA皮膚顏色偏紅。</p><p>Profile</p><p>尺寸：42"<br>解像度：1,920×1,080<br>對比度：50,000：1<br>光亮度：450cd/m2<br>反應時間：6.5ms<br>色域：sRGB100%/Adobe96%<br>端子：3組HDMI、色差、AV、PC<br>體積：990×599.7×42.5mm<br>重量：12kg（不含揚聲器）<br><br>JVC（27328220）</p></body></html>