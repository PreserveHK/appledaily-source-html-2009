<html><header><meta charset="utf-8"><title>退休勿貪 - 左丁山</title></header><body><h1>退休勿貪 - 左丁山</h1><p>中午宴會，遇上賓架C，講起馬會遴選會員洪承禧，到了古稀之年，因收取金錢而推薦別人入馬會，罪成入獄兩年，不勝欷歔。賓架C識得洪先生，大家曾經談過生意，發夢都諗唔到呢位前九倉高層竟會如此下場。賓架C話：「大家留番個錢先至步入人生冬季，咁就會好啲！」留幾多錢先至夠？賓架C話：「好難講嘅，打工仔無論幾高級都好，最緊要理智清醒，知道自己唔係富豪，無論薪水幾優厚，在職時用慣公司錢旅行、宴客，退休後就要知慳識儉，降低一格嘞，唔通公司畀你十三萬元坐頭等飛機來回紐約，你覺得好舒服，退休後竟然一樣坐頭等機去紐約咩？去多幾次你已經浪費成年嘅生活費！」<br>最怕係由儉入奢易，由奢入儉難，左丁山自己要有兩年調整期，先至適應到離開私募基金後，出外冇商務機位坐。某年去北京，坐頭等艙，感覺非常良好，公司找數，更加過癮。家見吓機票價錢就已經下定决心在經濟艙擠逼一番。賓架C講得好啱，高級打工仔若非因擁有股票認購權而得到幾千萬以至幾億元，好似霍大班咁，當然驚都未驚過，否則千萬要收歛收歛。<br>問賓架C：「你成日上大陸，話得吓事，有冇人願意畀你退休金，做吓富豪呀？」賓架C話：「唔怕坐監嘅話，幾乎日日都有人話送我一大筆退休金！最近有人自稱係某市高層，知道我哋在某市向企業追債，佢叫我將筆債以二折價錢賣畀佢，由佢去收，但我行（銀行）要預支一筆活動費畀佢，銀行答應嘅話，收債成功後，佢與我私人對分。嘩，計吓數，筆債有二千萬，我哋早已撥備，以二折出售，收番四百萬，可列入盈利，本來有得傾嘅，但呢位仁兄要我講掂銀行預支畀佢一百萬做活動費，實則係呃錢鬆人啫，你估我哋打開道門派錢嘅咩，睬佢都多餘！」左丁山故意問：「你有冇計過自己可以分到幾多呀？」賓架C話：「當然有，如果佢真係收番二千萬，實賺千六萬，分一半即係八百萬元畀我，夠晒肥，但會好快在內地或本港坐監，英名盡喪，如果我要做呢啲事，使乜等到二十一世紀先至郁手？內地人搵你做呢類事，千祈咪制，日日都有人打電話嚟銀行話有辦法搞掂乜，搞掂物㗎，信一成再打五折都嫌多！」</p></body></html>