<html><header><meta charset="utf-8"><title>8月演舞台劇驚食螺絲阿嬌睇騷取經親近群眾</title></header><body><h1>8月演舞台劇驚食螺絲<br>阿嬌睇騷取經親近群眾</h1><p>復出後的鍾欣桐（阿嬌）將會於8月擔大旗首演舞台劇，近日她都加緊綵排，不過前晚仍抽空捧場撐師傅詹瑞文，阿嬌表示以往自己說話太急太快，結果搞到頻頻食螺絲，但經過詹Sir指出缺點後已有所改善，首演舞台劇的阿嬌坦言心情緊張，因始終未習慣重新面對觀眾演出。</p><p>詹瑞文主演的舞台劇《港女發狂之港男發瘟》，前晚在文化中心演出最後一場，不少圈中人紛紛前往捧場，好像有張艾嘉、楊淇和偕子女赴會的薛家燕等，其中身為詹Sir徒弟的鍾欣桐（阿嬌）亦由助手陪同下看騷，不少觀眾甫見阿嬌都找她合照，她亦來者不拒。<br>阿嬌表示由於詹Sir近日都要演舞台劇，故此已暫停上堂，待詹Sir有時間才繼續，阿嬌表示尚有6堂未完成。</p><p>有壓力非壞事</p><p>阿嬌透露會把自己發覺的問題向詹Sir請教，問到是那方面的問題？阿嬌說：「好似講嘢同演戲技巧，我一向講嘢都好心急，所以成日食螺絲，咁詹Sir就教我講嘢慢啲同點樣講先好啲，又教我點樣控制聲線等細節。」<br>阿嬌將於8月首次演出舞台劇《星爸亞爸》，她表示近日開始和其他演員埋位對稿，阿嬌直言若果詹Sir有時間的話，她想演出一部份給他看，對於首次演舞台劇，阿嬌坦言：「好緊張，始終未習慣喺咁多人面前做戲。」她坦承有壓力，但又指有壓力未嘗不是好事。</p><p>家燕睇騷教仔</p><p>同場的家燕姐和子女一同睇騷，她表示因為子女放暑假故回港度假，她笑說：「因為詹Sir啲劇以社會文化同香港問題為主，我想仔女睇完可以了解吓香港多啲，因為佢哋始終喺外國咁耐，當係一種家庭教育。」<br>此外，詹Sir昨日到新城接受訪問稱完成舞台劇後，昨天啟程到內地宣傳，因稍後詹Sir會到內地公演，首站將是廣州，問到是否賺「人仔」更和味？詹Sir指一切都是從長遠去計劃。<br>採訪：張俊銘、何慧斯<br>攝影：陳志嵐、何慧斯</p></body></html>