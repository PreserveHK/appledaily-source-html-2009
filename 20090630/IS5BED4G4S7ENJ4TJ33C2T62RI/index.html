<html><header><meta charset="utf-8"><title>敏妮Talk：誰說不可能 - 溫敏妮</title></header><body><h1>敏妮Talk：誰說不可能 - 溫敏妮</h1><p>上個禮拜，敏妮話正計劃將月供返嚟嘅港交所（388）沽出，原因係深信上海的確會成為國際金融中心，即使中國咁大可以容納多過一個金融中心，但上海始終係「血統」純正，所謂親疏有別。<br>正如敏妮上次講，好多人都認為，上海硬件設備已達國際水平，但人才、法制等軟件，同香港仍有一段距離。究竟呢個距離係咪咁大？股壇前輩有另外嘅睇法，敏妮認為好值得參考。</p><p>有錢搵自然吸引資金</p><p>股壇前輩舉咗一個地方做例子，就係日本。日本喺亞太區嚟講，係首屈一指先進國家，早已趕及歐美國家，單睇寄信時，寄去日本嘅郵費係同寄去歐美一樣，仲有好多時基金或者投資產品，當講亞洲區時都會講「日本除外」。<br>不過講到「軟件」方面，日本人整體嘅英文水平唔使敏妮多講，試諗一個連溝通都有問題嘅地方，居然可以追英趕美，經濟起飛，金融市場發展蓬勃，原因好簡單，就係投資者相信，去呢個地方可以搵到錢。</p><p>配套會逐步配合</p><p>股壇前輩問咗一個問題，「敏妮，家陣最搵到錢嘅地方係邊度？」相信呢個答案大家都心中有數。只要一個地方有錢賺，就會吸引資金。當然會否如股壇前輩所講，當一個地方有資金流入，經濟蓬勃，當地嘅法制自然會逐步配合，暫時仲係未知數，但有錢賺嘅地方就會吸引smartmoney，作為國際金融中心最重要就係吸引到資金流入。<br>諗真吓，香港之所以吸引外國投資者，唔通單靠法制完善、人才滙聚？<br>講到尾，都係因為香港背靠中國，係大陸對外嘅窗口。如果中央銳意將上海打造成國際金融中心，誰說不可能？<br><br>溫敏妮<br> http://wanmanli.com/blogs/ </p></body></html>