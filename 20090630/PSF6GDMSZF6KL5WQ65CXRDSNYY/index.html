<html><header><meta charset="utf-8"><title>冰河趣致獸　殺入侏羅紀</title></header><body><h1>冰河趣致獸　殺入侏羅紀</h1><p>討人歡喜嘅《冰河世紀3大威龍駕到》，等咗幾年聽日終於上畫喇，但如今H1N1肆虐家長未必放心帶囝囝囡囡入戲院睇；唔使驚！同大部份荷李活電影一樣，《冰河世紀3》隻Game都會喺呢段時間推出，比起玩法略嫌單調嘅上集，今次佢作出幾大變化，用齊角色之餘仲可多人對戰，啱晒成家人一齊癲番晚。<br><br>文：陳福榮</p><p>冰原走進世外桃源</p><p>《冰河世紀3》遊戲版本依照電影嘅橋段嚟做，都係講樹獺森仔又搞出個大頭佛，因貪玩偷走恐龍蛋繼而成為一眾恐龍嘅通緝犯，點知無厘頭掉進前所未見嘅蓬萊「魔」境，正宗死多二錢重。<br>為求老友逃出生天，森仔班死黨包括長毛象文輝、劍齒虎大阿哥同松鼠小叻惟有鋌而走險，不惜赴湯蹈火都要救番佢條命仔，於是喺特性與構造截然不同嘅全部15版面進行冒險，唔再獨沽一味只玩冰原地帶，單係視覺觀感上已有大躍進。</p><p>角色一變六花臣零舍多</p><p>上集最為人詬病之處，係僅能使用松鼠仔嚟玩，正如玩格鬥都唔會只有Ryu同Ken俾你用啩？遊戲從善如流，除有齊主軸角色外，仲新增鼬鼠單眼亞北，佢基本上有齊所有動物優點——冷靜、醒目、打得兼勇敢，好多時都要由佢去揹飛。基本上全部6隻角色各有特點，有啲擅長係咁走，有啲則可同野獸單打獨鬥，甚至操控駱駝龍及翼龍等，所以每關都會由指定一位進行。而且佢哋各有行動特色，隨住過關後逐漸追加新招，一日未爆機都未可替所有技能解鎖。</p><p>至啱全家大細齊齊玩</p><p>遊戲還增設多人模式，接上手掣就可4人同時享受小遊戲，當然角色特性都會反映番喺度，絕對唔係無端端咁為對打而對打，令全家人都可以玩得好開心。《冰河世紀3》亦同時推出玩法有少許分別嘅Wii、PS2同NDS版，惟獨唔會出喺PSP，略為可惜。</p><p>Profile</p><p>機種：XB360、PS3、PC<br>開發：Activision/Eurocom<br>類型：動作<br>人數：1-4人</p></body></html>