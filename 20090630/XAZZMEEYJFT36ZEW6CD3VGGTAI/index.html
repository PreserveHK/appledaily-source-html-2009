<html><header><meta charset="utf-8"><title>轆Book：PorschePanameraTurbo德國實試Porsche首部四門GT</title></header><body><h1>轆Book：PorschePanameraTurbo<br>德國實試Porsche首部四門GT</h1><p>上星期，小妹應邀往德國慕尼黑，實試Porsche首部四門四座Full-seatsGT房跑。廠方請來十多名MIB般嘅型男做司機，等大家做老細，試坐後排Full-seat有幾正，當日一條長長嘅波子車龍聲勢浩大地從慕尼黑嘅機場出發，由Start-engine開始，所到之處，都吸引一街目光。我盡情踩油門，上山落斜、入鄉出鎮，徹底領略到乜嘢叫嘆住劈！<br><br>記者、攝影：梁美甜<br>鳴謝：PorscheCentreHK</p><p>後排車手Feel</p><p>Panamera作為Porsche首部四門四座豪華GT跑，標榜後排兩個係Full-seat，所以車廠安排大家先做乘客，由「車手」送大家往酒店。型男車手全程160至180km/h劈住去，坐喺後座嘅我原先唔係好覺開到咁勁，因為車身好定亦好靜，唔係同靚仔搭訕時望一望咪錶，都唔知咁堅。Panamera一樣Keep住濃烈跑味，四個座位都係跑椅設計，坐後排都一樣有車手Feel。冷暖透氣皮椅、高級音響、太陽擋、獨立風口等等，中控及波箱嘅延伸部份貫穿後排，碳纖面飾配一系列按鈕，顯示氣派同體貼。本來做乘客，喺寧靜豪華又舒服嘅車廂內，真係舒服到想瞓，不過，身處喺疾走中嘅波子，尤其係PanameraTurbo，總有一種隨時作戰般嘅狂野感覺，只有刺激，點會瞓？Panamera車系分別有S、4S及Turbo，入門版PanameraS係4.8L直8引擎，4S及性能版Turbo則配4.8LV8引擎，搭SportChrono組件及PDK波箱，令加速時間更快、操控更易、性能更強。</p><p>搞鬼「假死」慳油法</p><p>做過乘客又點可以錯過實試嘅精采環節。我覺得最驚喜嘅，係AutoStart-Stop功能，據講呢個功能可減低耗油量。佢搞鬼在當踩Brake停車後1秒鐘，成副偈停咗猶如死火，身邊車輛司機無不嚇一跳，「超級跑車咁易死火？」邊有咁兒戲，再畀油就即着車！官方指全新Panamera更係全球首部配備雙離合器波箱嘅豪華GT跑車。當日實試嘅PanameraTurbo性能版，扭力輸出更可藉激活超級增壓而增加10%，達770Nm，強！雖則軚環有加減按鈕，但單係一個D波已經好好玩，喺高速公路由輕踏油門嘅100km/h到時速200幾公里，好High！</p><p>人人唔停</p><p>全新車型波子招搖過市，識貨嘅幾乎都望個不停，最爆笑係就算走在公路上，多次睇住其他車嘅司機一瞥Panamera後，驚訝地再一次回望嘅表情。停到一旁時，就總有路人甲乙丙走前駐足觀看，Panamera嘅出現，實在好矚目。</p><p>規格</p><p>引擎：4,806ccV8雙渦輪增壓<br>馬力：500bhp/6,000rpm<br>扭力：700Nm/2,250-4,500rpm<br>傳動：七前速PDK雙離合器波箱<br>尺碼：4,970×1,931×1,418mm<br>軸距：2,920mm<br>重量：1,970kg<br>0-100km/h：4.2s<br>極速：303km/h<br>售價：$2,263,000起（預計9月底在港發佈）<br>查詢：PorscheCentreHK（29262911）</p></body></html>