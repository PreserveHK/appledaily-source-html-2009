<html><header><meta charset="utf-8"><title>纖型DV　兼職當相機</title></header><body><h1>纖型DV　兼職當相機</h1><p>相機有埋影片攝錄並非新鮮事，甚至連高清拍片嘅相機都出埋，這種玩過界做法自然令用家滿意非常；但DV界似乎無力反擊，雖然都會有埋相片拍攝，不過相片像素不高，有些甚至要用插值提高相片大小，相質更係麻麻！等咁耐終於等到JVC這部GZ-X900，可作高清拍攝之餘，相機模式更可拍到真正900萬像素相片，方便用家當Cameraman時，隨時可兼差攝影師。<br><br>記者：許福合<br>攝影：梁細權<br>Model：Ice@PureModels</p><p>型格Look</p><p>手提攝錄機外形不外直身同橫向設計，但老實講大部份品牌攝錄機外形都分別不大，唔該設計新機畀啲誠意啦！呢部JVCGZ-X900雖然都係橫向機，但完全可滿足晒用家嘅虛榮心，脫離一般呆板設計，扁平機身，只有一個手掌大小，要放落手袋，甚至褲袋都無問題，再加金屬感強烈嘅機身，亦甚受潮人喜愛。<br>機身令人滿意，操作亦方便，尤其開機更係簡單，只要將屏幕拉出，GZ-X900就會自動啟動，搵勻全機身都唔見開關掣，拍完只要關上屏幕即可，勁方便。咁細機身亦限制咗功能，用家最關心儲存容量，因為無內置硬碟，只能插卡，最多可用32GBSDHC卡，最長就可錄14小時影片。</p><p>超慢動作播放</p><p>GZ-X900本身係部攝錄機，配備1,030萬像素CMOS，拍片方面，當然可滿足高清拍攝要求，1,920×1,080/50i畫質自然唔少得，而且以1,000線電視水平解像度進行拍攝，重播時水準更係高人一等，而影片格式為AVCHD。當轉去相機模式，又可變成一部相機用，拍攝真正900萬像素相片，加埋同時可應用在拍片嘅防手震、人臉對焦及連拍等功能，同部相機分別不大，即使係拍片中途亦可影相，雖然相片像素只能提供530萬，但可避免錯過精采畫面，而拍攝時留意到攝錄同相機快門分別設於機尾同機頂，若然放埋一齊就好用喇。GZ-X900仲提供一個比較少見功能，高速錄影，分別可以100、250及500fps攝錄，如使用500fps時，雖然只能攝錄2.8秒，不過當重播時就會發覺影片會拉長至28秒，睇落就等同超慢鏡效果，雖然畫質會降到640×720，但方便「慢慢」睇真啲。</p><p>影相測試</p><p>相片雖然可達900萬像素，相質只能算一般，有待改進，尤其雜訊比較多，相片睇落比較粗。</p><p>Profile</p><p>影像感應器：1,030萬像素<br>變焦：5倍光學<br>格式：AVCHD/JPEG<br>錄影：1,920×1,080i<br>記憶卡：SD/SDHC<br>屏幕：2.8吋<br>電源：專用電池<br>體積：37×66×124mm<br>重量：246g<br>查詢：JVC（27328220）</p></body></html>