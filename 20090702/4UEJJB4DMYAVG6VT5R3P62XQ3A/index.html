<html><header><meta charset="utf-8"><title>隔牆有耳：大遊行買到飽 - 李八方</title></header><body><h1>隔牆有耳：大遊行買到飽 - 李八方</h1><p>難得有日假期，7.1仲有咁多人上街真係令人驚喜，不過香港人始終唔係政治動物，遊行之際都要搵其他世藝搞作。香港係消費城市，遊行不忘購物，所以噚日幾萬人一於行到邊買到邊，人人買餐飽，一次過滿足兩個願望。<br>遊行集合地點維園係購物第一站，如果定力唔夠，隨時未行到入球場企定就清袋。民主黨、社民連在維園入口賣T恤，公民黨唔執輸，在港鐵站外擺檔搶頭啖湯，黨魁余大狀係生招牌，賣衫兼賣自己本書，十分落力。社民連毓民亦好有號召力，八方現場所見，路經其檔口唔打開銀包者冇幾多人，真係盤滿缽滿。</p><p>民主黨進賬30萬</p><p>民主黨亦唔弱，噚日埋數，全日賣物兼籌款，共有30萬元進賬，較去年11萬多唔止一個開，遊行對內需有貢獻，唔係斷估嘅。至於其他團體賣六四書、民運書，生意都似乎不俗，好多人六四燭光集會時向隅，噚日都大破慳囊買番夠本。<br>噚日陽光猛烈，有網上電台賣遮頓成搶手貨，職工盟幾年前搵九龍皇帝賜墨寶，印成快勞同T恤，存貨多今年繼續賣。出發前未買夠，遊行途中大把機會入手，因為各政黨、團體在遊行路線沿途都有街檔賣嘢。遊行常客王先生滿載而歸，佢話以前7.1遊行冇咁多嘢賣，近年越來越多，由於價錢唔係太貴，所以佢多數會買吓，作為見證歷史嘅紀念品。</p><p>小食亭生意麻麻</p><p>部份以為可以發遊行財嘅店舖，今年似乎失預算，維園小食亭擺出好多飲品售賣，然而幫襯者唔多，因為遊行人士多數自備飲品；而沿途士多、便利店生意亦冇明顯多咗，有店員話天氣熱，好多市民遊行前已預備多咗飲品，中途都唔使補充。<br>雖然如此，八方都發現有逆市奇葩，就係一間位於灣仔嘅茶餐廳，呢間茶餐廳個舖位，以前係《大公報》門市，之前幾年7.1遊行，都係市民「衝擊」目標，警方都要駐重兵防範，後來《大公報》搬走，門庭頓時冷落，今年變身茶餐廳，無懼市民衝擊，反而成為遊行人士補給站，八方見到唔少人都入去食個tea，唞一唞先再起程。<br>mailto:pf_lee@appledaily.com</p></body></html>