<html><header><meta charset="utf-8"><title>能屈能伸 - 左丁山</title></header><body><h1>能屈能伸 - 左丁山</h1><p>賓架Ｓ自東京來港會友三天，預先約好友人行山，點知碰上「浪卡」與大雨，為之興致索然。呢日與佢上陸羽飲茶，請佢一嚐在美國與日本一定冇食過咁好嘅咕嚕肉，等佢笑番幾分鐘。傾講之下，原來呢位貓有九命嘅美國賓架，再度失業，佢去年加盟嘅外資銀行，成年唔敢做衍生工具生意，提前與佢解約，到八月尾賓架Ｓ又要搵工咯。賓架Ｓ嘆口氣：「已一把年紀，現在銀行家聲譽又唔好，好難轉行搵工，或者喺日本教英文渡過餘年。」原來佢十年前失業之時，趁有空去咗倫敦讀咗一張「TeachingEnglishasaSecondLanguage」文憑，家竟然有用途。又好彩佢曾經在紐約買屋，高峯時賣咗。在東京市區買咗一個六百呎樓宇單位，貨銀兩訖唔使供。兩公婆依足日本人住細單位嘅習慣，唔憂嘅，日本人解決住的問題之後，食用好慳嘅啫。退休不可無屋，係放諸四海而皆準嘅道理。賓架Ｓ在港時，銀行租二千呎豪宅畀佢兩夫婦住，現在就學懂能屈能伸嘅大道理。</p><p>賓架聲譽唔好，銀行證券界聲譽唔好，因受金融海嘯拖累，雷曼破產之故。雷曼旁落，搞到今日香港中環之銀行大堂內出現大小二便問題，實在匪夷所思，賓架發噩夢都未諗過在銀行大堂內發現米田共。美國金融界未見過呢啲事，但因飽受抨擊，議員又惡，於是美國嘅銀行證券界，包括大型嘅高盛與花旗以至中小經紀行，合力聘請咗公關公司Brunswick，月付顧問費五萬美元，又請埋民主黨籍、共和黨籍嘅民意調查公司，而最重要嘅，就係委任兩位前財長保爾森嘅助手做統籌，一於嚟一場「帝國反擊戰」，為行業挽回聲譽，恢復正面形象。呢啲新型公關戰，可能有嘢睇，值得香港銀行界、公關界睇到實，看看是否可以偷師，香港銀行公會唔該研究吓！今年銀行公會主席係王冬勝，身為滙豐執行董事，而美國滙豐與香港銀行公會就雷曼迷債事件有歧見，王主席點算好？佢話銀公成立一個雷曼小組全權處置，銀行公會開會之時，議程唔會有雷曼之事，避免主席牽涉其中喎。</p></body></html>