<html><header><meta charset="utf-8"><title>求驗客手記：囂爆細威獎盃裝化妝品 - 求驗客</title></header><body><h1>求驗客手記：囂爆細威獎盃裝化妝品 - 求驗客</h1><p>茶「杯」嘅作用係嚟裝茶，咁獎「盃」又有咩用呀？美國女子網球手莎蓮娜就話，大大個獎盃，當然係用嚟擺化妝用具啦！綽號「細威」嘅莎蓮娜，真係將辛辛苦苦贏番嚟嘅獎盃用嚟裝化妝筆、化妝掃；佢仲對自己能夠發揮無限創意感到非常自豪，話自己為「冇用」嘅獎盃重新賦予新生命！</p><p>成屋獎盃阻住化妝</p><p>網壇聽咗莎蓮娜呢個名字好多年，之不過唔好以為佢年過30歲嘅中女，查實莎蓮娜今年只得27歲，不過佢已經打咗14年職業賽囉！「細威」打波威力無窮，每逢比賽就好似變咗「大力猩猩」咁，氣力十足嘅佢周二仲牙擦擦話，就算女單轉制，好似男單咁打5盤都冇有怕！<br>莎蓮娜習慣將對手殺個片甲不留，所以佢職業生涯就已經贏咗10個大滿貫錦標，加埋其他大大小小賽事，結果搞到佢屋企充斥咗大小不一嘅獎座、獎盃，總數超過33個！莎蓮娜唔知點處置啲獎盃，因為阻住佢喺間房度扮靚靚畫眉；有日佢突然靈機一觸，既然獎盃擺喺度冇用，就用嚟做容器吧！</p><p>貪靚廣為人知</p><p>莎蓮娜貪靚喺網球圈已廣為人知，佢以自己一身黑漆漆膚色而好自豪，每逢出席賽前記者會、贏咗大滿貫嘅慶祝典禮，都會盛裝出席，自覺用白色裙襯佢「黑珍珠」般嘅美麗動人一面；即使比賽服飾亦落足心機，襯以顏色鮮艷嘅戰衣上陣殺敵，務求要喺球技同外表上贏晒對手，真係令我求大俠佩服！<br>之不過大家唔好以為莎蓮娜只識貪靚，攞啲獎盃嚟裝化妝品，以為佢忽視啲獎盃；查實佢已經為每個獎評分，莎蓮娜話喺咁多個獎盃入面，就以01年贏嘅印第安韋爾斯獎盃最好用、最稱職！</p></body></html>