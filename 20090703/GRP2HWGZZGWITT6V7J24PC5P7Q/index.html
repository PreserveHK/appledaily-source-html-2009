<html><header><meta charset="utf-8"><title>中環在線Peace坐正做渣打舵手　袍金+獎勵年115萬鎊 - 李華華</title></header><body><h1>中環在線<br>Peace坐正做渣打舵手　袍金+獎勵年115萬鎊 - 李華華</h1><p>現任渣打集團（2888）暫代主席JohnPeace異常搶手，先後傳出英國傳媒界以至零售界都向佢招手，Peace最終情歸渣打。<br>Peace由07年8月起加入渣打董事會做副主席，至今年1月，前主席戴維思「棄商從官」，佢就出任暫代主席。渣打噚日正式公佈Peace成為主席，佢不忙賣花讚花香，勁讚當上渣打主席係銀行界最好嘅工作之一。</p><p>辭任Experian主席一職</p><p>事實上，Peace確實日理萬機，現時身兼三個主席位，分別係Burberry、Experian，同渣打暫代主席。正式成為渣打主席後，每個禮拜佢有至少3日時間用嚟執行渣打職務，所以佢已呈辭Experian主席之位，至於Burberry主席一職將會留任。<br>年屆花甲之年嘅Peace，前幾個月先話英國衞報集團招攬佢做主席，上個月又有報道話，佢係英國大型超級市場集團Sainsburry嘅主席候選人。<br>Peace任渣打主席，除每年基本袍金65萬英鎊，根據有限制股份計劃，只要符合資格，每年仲有股份獎勵50萬英鎊。合約有效期3年，假若雙方提早解約，就要1年通知喇！<br><br>李華華<br>mailto:LiWaWa@AppleDaily.com</p></body></html>