<html><header><meta charset="utf-8"><title>昂貴機票 - 左丁山</title></header><body><h1>昂貴機票 - 左丁山</h1><p>老總C出席「社群盃」賽馬與左丁山講起，由六月中至九月中，從香港去溫哥華嘅國泰航機，班班都話爆晒，佢為之冇符。國泰咁好生意？唔怪得國泰內部通訊話營運漸有起色，綠芽初現。不過再問深啲，原來老總C係有「獎項」機票，要卜機位梗係有啲困難，於是一位老友記同老總C講：「你肯畀fullfare（全費）就有機位嘅嘞！呢啲係有錢就可以解決嘅問題？」鬼唔知咩，大家都知阿媽係女人，最好就係有錢買張頭等機票。<br>賽馬後一日，在大道中碰到馬主K醫生，佢與老友記每早在陸羽飲茶，十點零就返醫務所，風雨不改，立即趨前恭喜佢前一日在大雨滂沱中拉頭馬，贏得漂亮。馬主K話：「我其實趕得好緊要，星期日要參加心臟學會會議，中間走出嚟趕去馬場，啱啱趕得切，睇到隻馬以第一名過終點，影完頭馬相又要立即離開，趕返去開會。」香港啲醫生真係好忙，平時要睇症或做手術，開大會要揀在星期日，犧牲埋假期㖭。<br>六月廿八日之賽馬結果有啲神奇，十一場頭馬之中，排二、五、九、十檔嘅馬贏咗九場，二、五、六、九、十號嘅馬贏咗八場，與「心」或心臟醫生有關嘅頭馬有「心歡笑」、「無敵神駒」、「兄弟齊心」、「雄心馬主」四匹，跑第三有一隻「同心同德」，跑第四有「開心歡笑」、「靚得開心」。早知如此，搵紫微楊師傅預早算一算號碼，豈非必勝？當然係開玩笑啫，紫微楊都想算到「八逢九紫」幾時會再贏！</p><p>與醫生K拜拜之後，返回公司，睇到《蘋果》轉來電郵，來自一位歐洲銀行嘅聯營證券公司嘅PortfolioManager「尼路臣」，尼路臣回應〈國泰航空第一〉，佢話第一都冇用啦，機票咁貴！佢在七月飛紐約，坐商務艙，問過價錢，國泰直航要九萬六以上、轉機要六萬，但日航只需四萬，差好遠喎，一比之下，點可以訂國泰航班呀？呢啲左丁山唔識答，或者尼路臣君可以比較吓一隻十八倍P/E嘅銀行股與一隻P/E九倍銀行股嘅分別，如非有把炮，點敢收咁貴。至於國泰有何把炮，基金經理一定有研究過好多人。又有一封電郵，來自比蒂小姐，嘲笑左丁山寫得騎呢，以後請比蒂繼續指點一二。</p></body></html>