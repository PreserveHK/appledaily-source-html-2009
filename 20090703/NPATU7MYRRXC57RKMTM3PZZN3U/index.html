<html><header><meta charset="utf-8"><title>金手指：金手指貼士第二季總結 - 孫柏文</title></header><body><h1>金手指：金手指貼士第二季總結 - 孫柏文</h1><p>7月第二個交易日，係時候總結金手指篤過嘅「一注獨贏」貼士。可以用16個字總結，「全部齊升、beta皆一」。以下係09年第三季嘅展望。<br>白銀：今時今日，每一次有舉足輕重嘅債仔出事，令債主要求高回報先肯放新債，聯儲局就會做保證人。如果做保證人都唔夠，就會自己借錢畀嗰啲冇人肯出手相助嘅債仔。<br>不論係單一金融機構例如AIG、花旗，或經「量化政策」畀聯邦政府，甚至提供125%按揭畀業主群，通通都係聯儲局印鈔票「借」嘅。</p><p>港交所年底見$62.85</p><p>好多人話印鈔票冇問題，因為只要經濟好轉時抽番啲水出嚟就得。問題係，如果啲債仔還唔到，抽咩呢？錢攞咗出嚟，冇得返轉頭，能保持不變狀嘅嘢（例如白銀）只要一爆通脹，就難收拾殘局。孫柏文作為白銀戰隊隊長，維持原本建議：強力買入。目標價：120美元一盎斯。有效期至：2016年3月6日。<br>中油香港（135）：返家鄉，所以我亦喺6月17日撤銷「一注獨贏中油香港」嘅建議。幾千股票中，有幾多能重返我建議日07年10月25日嘅價？<br>港交所（388）：5月13日建議大家「一注獨沽港交所」。今年下半年，當人民銀行因呆壞賬爆發而收緊發債時，家呢個「唔講基本因素，只談資金湧入」嘅股市就散。成交量跌，港交所重傷。維持目標價：62.85元。年期：至09年12月31日。<br>孫柏文<br> http://phatdat.blogspot.com </p></body></html>