<html><header><meta charset="utf-8"><title>轆Book：苗條車形　加速柔順　內外曲線美</title></header><body><h1>轆Book：苗條車形　加速柔順　內外曲線美</h1><p>從08年大改款後嘅135i，到今日剛到港嘅125i，睇得出寶馬真正演繹出Coupe嘅靈魂魅力，流線外形搭有力骨位、車尾微微上翹，靚得嚟仲有氣流下壓作用，車櫳仿桶椅貼身舒適，125i配搭自然吸氣引擎，加速極線性兼柔順，整部125i，內外都散發不同線條美。<br><br>記者：徐影龍　<br>攝影：梁細權<br>Model：Rorain@PureModels</p><p>翹尾又靚又實際</p><p>寶馬1系改頭換臉，由兩箱式揭背變番三箱式有尾版，可能你會嫌尾箱細咗唔夠實用，不過實際上你又有幾可長期塞滿尾箱呢？反而車身流麗線條更滿足到我，不過唔係單門有尾就叫Coupe嘅，最重要係寶馬對Coupe嘅設計有幾點堅持，如軸距較長、引擎蓋由頭延伸至前轆後、車頂至尾極為流線等，就咁睇無乜特別，一旦夾埋一齊，整個Coupe嘅苗條修長瀟灑感覺即時出晒嚟，恰到好處嘅筆直骨位（最明顯係車肩），令到外形不致過度流線而圓碌碌，帶番唔少剛陽味出嚟。最欣賞係車後有如鴨尾般微微翹起，令到車頂至尾後曲線位此起彼落，望極都有種意猶未盡嘅感覺，而且微翹尾蓋能增加車身下壓力，令行車更為穩定，有姿勢得嚟亦相當實際。</p><p>加速線性唔突兀</p><p>由於軸距偏長，間接令後座空間得益，單門車未必一定配DogSeat，我最欣賞前排兩張仿桶椅，兩邊曲線玲瓏，中間軟熟舒服，承托得恰到好處。<br>毫無疑問，1系中頂級版135i配TwinTurbo，306匹實在太猛火氣，雖然BMW已極度降低135i高速時嘅TurboLag同轉波突兀感，但若論加速表現，始終唔及行NA偈（自然吸氣）咁柔順，就好似每下踩油，波箱都會好溫柔咁回應你、默默加速飆住去。若比較動力輸出，兩者均同樣採用BMW引以自豪嘅直6引擎，亦跟135i同樣為3,000cc，雖然135i多出88匹，但電子限速下，極速被封印成250km/h，而125i卻可肆無忌憚發力，極速達到243km/h，兩者僅相差7km/h，而且218匹喺香港已經好夠行，行車表現柔順啲又慳油啲，最吸引係比135i平成11萬，若然你對Turbo偈無乜特別偏愛嘅，125i的確幾抵玩。</p><p>BMW125iCoupe</p><p>引擎：2,996cc直6<br>馬力：218hp/6,100rpm<br>扭力：270Nm/2,500-4,250rpm<br>傳動：6前速+/-自動波<br>售價：$450,000<br>查詢：BMWHK（27145271）</p></body></html>