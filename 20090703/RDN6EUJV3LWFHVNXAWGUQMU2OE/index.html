<html><header><meta charset="utf-8"><title>中環在線：潘石屹邊買地邊鬧有泡沫 - 李華華</title></header><body><h1>中環在線：潘石屹邊買地邊鬧有泡沫 - 李華華</h1><p>香港賣地活動急凍中，北京賣地就㷫烚烚，剛喺周二賣出位於北京嘅廣渠路15號地段，由中化方興以40.6億（人民幣．下同）投得，成為新地王，拍賣過程當然刺激，有份親自舉牌競投嘅SOHO中國董事長潘石屹（圖），喺博客度話相信北京樓市泡沫已經出現。<br>潘石屹透露同一班管理層喺競投前開會，已經緊張到兩次咬爆嘴唇，終定出總額38億銀呢個底線，最後到39.4億銀先收手。華華睇內地報道，話萬科早喺33.1億銀停手，成交價比收手價多咗1.2億潘石屹就大叫有泡沫，難怪本港地產老前輩成日話，喺公開場合賣地，容易受當時氣氛影響，出手鬆好多。<br>好彩潘石屹事後檢討，識得話今次拍賣付款期要一次過畀晒，而競投嘅冇外資企業，即係話全球資金對呢種瘋狂競投唔多睇好。<br>佢仲話，今次塊地，以建築面積每平方米1.6萬銀賣出，高過周邊啲樓嘅平均價格，即係「麪粉貴過麪包」，所以話北京土地市場泡沫已經出現咗。</p></body></html>