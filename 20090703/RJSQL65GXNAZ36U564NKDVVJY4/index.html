<html><header><meta charset="utf-8"><title>敏妮Talk：調整投資策略 - 溫敏妮</title></header><body><h1>敏妮Talk：調整投資策略 - 溫敏妮</h1><p>上次敏妮講到正計劃沽出港交所（388），講得有計劃，當然係有部署咁做，唔係話沽就沽。首先由於啲港交所係透過月供股票儲嘅，所以要計一計每股嘅成本。<br>敏妮由07年7月初開始逐個月儲，到舊年8月停供，唔計零頭、唔計手續費交易費，一共供咗19個月，每月5000蚊，合共供咗9萬蚊。由於股價有起有跌，敏妮check番，以每個月10號嘅收市價計，港交所股價由最低70蚊，至最高差唔多250蚊。好概括咁計，大概供咗770股，每股平均116蚊。</p><p>沽售前先計成本</p><p>喺計每股成本嘅時候，敏妮順便回顧吓供港交所嘅往績，敏妮喺港交所仲係80幾蚊時開始供，當中曾經上過逾250蚊，好彩時間唔係好耐，唔會拉高敏妮月供港交所嘅平均成本。<br>有咗呢個做指標，敏妮就知只要港交所喺116蚊樓上，敏妮都唔使輸。噚日曾經去過124.3蚊，收報120.6蚊，跌咗1毫，如果噚日沽出，以收市價計，敏妮每股賺4.6蚊，賬面賺3500蚊左右。不過，一來敏妮沽貨行動尚未進行，何況用咗年幾嚟儲，唔計收嘅股息，都只係賺嗰幾千蚊，加埋時間成本，認真唔化算。<br>其實月供股票策略係長揸，數數手指，敏妮07年開始收集，到家陣準備沽出，計埋都唔夠兩年時間，點計都唔算係長線投資。不過敏妮冇諗住等，有時睇錯股，或者投資策略做錯咗，最緊要認錯，重整策略。<br>敏妮經常聽股壇前輩講，投資世界好現實，因為個個投資者都係真金白銀投入，所以千祈唔好講感情，亦唔好死撐，見隻股份質素有變，就要轉軚，邊個叫香港有好大可能唔再係祖國領土下唯一嘅國際金融中心，再講如果上交所嚟香港掛牌，敏妮一定會考慮月供上交所。<br>溫敏妮<br> http://wanmanli.com/blogs/ </p></body></html>