<html><header><meta charset="utf-8"><title>近雙槍　遠狙擊　西部狂牛孖住上</title></header><body><h1>近雙槍　遠狙擊　西部狂牛孖住上</h1><p>講起第一身射擊遊戲，九成九以二次大戰為背景，呢類題材玩到爛！今次故事一轉，主角身處美國西部，仲有長短槍兩種角色俾你不停轉換，想型啲？可扮發哥揸雙槍飛身亂射、想Cool啲？亦可揀十年唔使蒲頭嘅狙擊手！當然，梗唔少得西部牛仔式、一對一手槍大決鬥！<br><br>記者：陳國輝</p><p>故事：再發黃金夢</p><p>講到尾都係錢作怪！背景返到1864年嘅美國西部、內戰時期，本來係南方軍人嘅McCall兄弟——Ray及Thomas，因保護家人性命，毅然放棄從軍，成為逃兵。機緣巧合之下，俾佢哋發現傳說中墨西哥嘅黃金秘密，因而決定由喬治亞州一直南下殺到墨西哥，尋找傳說中嘅寶藏。</p><p>長短槍一招攞命</p><p>幾時用雙槍，幾時用遠程狙擊槍，玩慣射擊Game應該最清楚，今集《CallofJuarez》其實仲玩緊呢樣嘢，特別一提係新增Concentration模式。當集中力達到指定要求，你可以使出一招致命嘅攻擊，例如對擅長用雙槍嘅Ray，佢可以一槍直送敵人心臟；而狙擊手Thomas更毋須瞄準，㩒個開火掣就識自動鎖死目標，令對手歸西。</p><p>12人網上揀職業</p><p>單機模式得自己一個人孤身作戰，但玩OnlineMode就零舍唔同，例如XBOXLive!就可容納12人同時喺廣大嘅版圖上自由活動，並提供土匪、神射手、土著、歹徒、礦工、間諜以及老兵等13種職業選擇，你想合作又得，單挑或者成班人DeadMatch亦可；當然唔係亂射一通就算，殺敵越多，獎金累積越豐富，對購買槍械、子彈及防具等都有幫助。</p><p>激擦萬元牛仔大餐</p><p>發夢都想成為西部牛仔？除咗對住部機日操夜操，Playstation仲話請大家嘆番個牛仔大餐！凡購買《CallofJuarez:BoundinBlood》PS3遊戲，即有機會得到OutbackSteakhouse10人派對套餐禮券，以及8人派對套餐禮券，名額共7個；至於另外6位得獎者，亦可獲贈PS3Ubisoft遊戲軟件一隻，所有禮品總值超過$10,000，先到先得，7月31日就截止喇，想同Game友勁擦一餐就要趁手！<br>活動詳情： http://asia.playstation.com/hk/cht </p><p>Profile</p><p>遊戲：CallofJuarez:BoundinBlood<br>機種：PS3/XB360<br>發行公司：Ubisoft<br>類型：第一身射擊<br>人數：單機1人、網上2~12人<br>網址： http://www.callofjuarezgame.com <br>售價：$320</p></body></html>