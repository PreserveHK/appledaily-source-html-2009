<html><header><meta charset="utf-8"><title>青心直說：細價股高難度動作啟示錄 - 胡孟青</title></header><body><h1>青心直說：細價股高難度動作啟示錄 - 胡孟青</h1><p>近期大大小小公司排隊上市，有啲棚尾拉箱嘅味道，加上每天輪住有內房股及二三線股大開抽水機，此情此景，唔需要等到資金流走嘅數據曝光，都應該先行鳴金收兵！呢幾日連熱炒嘅細價股都跌到一仆一碌，就更加要步步為營，小股民要學識保護自己，睇唔通就索性沽之哉。<br>近年成功蛻變之變色龍股份，比例上10隻之中都有1隻，通常隻隻吹晒上去，小股民好難睇得清楚邊隻係人邊隻係鬼，因此好鍾意搵盲公竹。早前有隻新時代（166），散仔以為跟彤叔冇甩碌，點知雖然見佢現兜兜幾百萬幾百萬股咁買，之不過後面原大股東就幾千萬幾千萬股咁走。<br>懂得捉股民心理，係上市公司股價醜女大翻身嘅基本條件之一。改咗名唔夠兩年、前身金豐21嘅中國金融租賃（2312），近期又再大換班兼有大動作。首次認識此股係因為龔耀輝之前入過去做CEO。此君出過書教人識別上市公司易容術，肯出任高職，好易畀投資者一個印象，就係佢替呢間公司做咗盡職審查，只可惜呢位CEO只係做咗唔夠一年，對呢間公司嘅質地好難有咩啟示性。</p><p>狂發CB任意攤薄</p><p>不過諗深一層，呢類金融租賃企業絕大部份都係銀行之子公司，因為金融租賃呢門生意極為資本密集，少啲實力都好難成功。用得呢類服務嘅主要係航空公司，其次係車隊或者船隊，以前者為例，大部份航空公司就算買得起新飛機，都因為每年折舊蠶食利潤而唔會食起晒成組機隊，即使錢多如國泰航空（293），手上一半機隊都係租番嚟，咁係邊個買起架飛機呢？當然就係呢類金融租賃銀行一手包辦，私人公司少啲背景實力都好難入行。<br>呢間公司本身市值才五千萬左右，最近忽然配售3年期可換股票據（CB），而CB嘅規模竟達4125萬，幾近公司市值的8成，而換股價更只是2.75港仙，相當於現價折讓8成3！試想想，資金用途已經唔再係本業，而係證券投資及一般營運，唔通借錢炒股？究竟上市公司有否諗過，睇好你間公司將來可以透過本業食大茶飯嘅小股東，突然變成苦主嘅感受？此事只係冰山一角，市場上還有不少類似例子。由毫子股跌到升仙，再大折讓大比例供股嘅細價股，就算將來由供股價升番上去都一定冇散戶份，皆因高難度大動作嘅目的，就係要自己玩晒。<br>胡孟青</p></body></html>