<html><header><meta charset="utf-8"><title>轆Book：TIIDA裝身　做環保鬥士</title></header><body><h1>轆Book：TIIDA裝身　做環保鬥士</h1><p>部部車都話環保，究竟對車迷嚟講，擁有部環保車有幾開心？唔好嫌市儈，慳油慳錢至為實際，環保反而係順便盡吓公民責任幫補吓環保。最近日產推出TIIDAGreenSeries環保系列，食正環保趨勢政府免稅，擺明攏絡一眾準車主嘅細車好力平靚正要求，咁，係噱頭定係策略？抑或係慳銀兩又順便幫到吓環保呢？由TIIDA新包圍版解構呢個開心價。<br><br>記者：梁美甜<br>攝影：陳盛臣</p><p>變形招式大解構<br><br>車尾組件<br>1.尾擾流</p><p>尾擾流器連尾燈，內置後方視泊鏡頭。</p><p>2.後泵把</p><p>珍珠白一體式尾泵把。</p><p>內裝配置<br>3.門邊車線</p><p>紅皮飾料加紅色車線。</p><p>4.軚環皮飾</p><p>真皮軚環，下方以紅皮點綴，起點睛作用。</p><p>5.真皮座椅</p><p>內櫳用上紅色真皮座椅，外白內紅，對比強烈夠奪目。</p><p>6.活動後排</p><p>座椅除咗夠搶，實用性都有提升，後排變活動座椅，靈活又舒適。</p><p>車頭組件<br>7.鬼面罩</p><p>Aluminum鋁質網紋V形鬼面罩。</p><p>8.側裙</p><p>車身兩邊同色裙側。</p><p>9.頭唇連霧燈</p><p>圓潤立體，與車身風格配合。</p><p>10.側鏡連指揮燈</p><p>雙層外殼加三盞指揮燈。</p><p>慳妹變型仔</p><p>日產代理最近推出TIIDAGreenSeries，擺明車馬要一洗日產車仔難搵改裝零件嘅固有觀念，唔使特別訂貨，都有唔少變靚Look組件選擇。今次代理就以TIIDAGreenSeries嘅Sporthatch做示範作，以Nissan專屬改裝品牌Nismo組件及名牌Impul配件同TIIDA變身。全車大包圍、鬼面罩、尾擾流、全紅皮櫳、自動恒溫系統等等，齋睇，贏陣又贏勢，仲好搶眼㖭，慳家車仔都可以有埋型仔戰鬥格。最掂係要變靚樣都唔使自己四圍騰搵改裝配件，只要揀啱心水款式，代理就會按你要求搵齊料兼嵌靚部車，變多變少由你話晒事。</p><p>環保三式</p><p>全線TIIDAGreen車系可以慳油兼支持環保，主要係因為配上全新1.5公升HR15DE全鋁合金引擎、XtronicCVT智能波箱、N-Logic環保科技系統。鋁合金引擎輕身耐熱有助提升燃油效益，減低廢氣排放。搭配XtronicCVT無段變速電子波箱及ASC智能轉波系統，以及會喺停車時自動調至空波嘅N-Logic系統，令TIIDA嘅表現享受到政府環保車減稅優惠，唔加包圍裝身嘅話，齋車價唔使15萬，係咪令你都即時想支持環保？多畀約萬五蚊，加套全車包圍，就更加慳得又更型更睇得啦。</p><p>TIIDA<br>GreenSporthatch規格</p><p>引擎：1,498cc直四CVTC<br>馬力：109ps/6,000rpm<br>扭力：15.1kgm/4,400rpm<br>傳動：XtronicCVT電子智能無段變速波箱<br>售價：$144,800起<br>查詢：合誠汽車（28035333）</p><p>GreenSeries小改登場</p><p>今次TIIDA推出綠色系列，除咗兩款車型都換上「環保三式」外，如果唔學今日介紹呢部Sporthatch般，加改裝組件作型仔變身嘅話，其實改動不大。揭背款換上活動式後排，座椅換上網紋皮椅以及自動恒溫系統，不過就無咗個天窗。房車嘅變招更少，除座椅之外，無乜大分別。</p><p>TIIDAGreenSeries車展<br>日期：7月4-5日<br>時間：10:00am-8:00pm<br>地點：日產九龍灣或香港陳列室</p></body></html>