<html><header><meta charset="utf-8"><title>投資的天空：戒急用忍便宜要貪 - 張士佳</title></header><body><h1>投資的天空：戒急用忍便宜要貪 - 張士佳</h1><p>過去一周，大市快上快落，指數由近19000高位回調，周二筆者見走勢唔對辦，見當炒的濠賭股及新能源股紛紛劣於大市，即在網上飛鴿傳書，通知學員，謂有調整嚟緊，當日大市很聽話，即見低收，假期之後更再度下跌，周五開市已低見18000樓下，雖然當日午後大市似乎暫時企穩，但短期大市依然未能太樂觀。<br>早前筆者在電視節目上指出，當大市出現黃金交叉，50日線升穿250日線，牛市呼聲必隆，到時應該揀股套利，而非密密入貨。加上期指在6月初高見19100，同時創出近日新高的個股數目卻不斷下跌，出現了背馳現象，投資者亦應該提高警覺，先鎖定盈利，吼低一點才買貨。到日前當大市想再挑戰新高，便遇上沉重沽壓，所以短線可能仍有下調壓力。</p><p>暫時先行走貨套利</p><p>觀乎以往大市熊轉牛，在50日線及250日線做出黃金交叉之後，平均一至兩個月便會由高位回調，回試50日線，甚至250日線這些重要支持位。由上月中大市做出黃金交叉至今，已將近一個月，期指有可能乘勢下試50日線水平，即17300水平以下，所以，雖然上周五大市有所回升，筆者仍是以走貨套利為主。<br>讀者可能覺得，近日大市上衝下洗，投資者已被弄得頭暈轉向，又碰上大市可能要調整，未來應該以甚麼策略應市？其實，早前市場受金融海嘯蹂躪，個股被過份沽售，股價已極殘，其後各國政府聯手救市，大開資金方便之門，市場便不分個股體質好壞，紛紛急升，對冲基金常用的長短倉策略不再管用（因為咩股都升），長倉基金完全跑贏。但近日大市已由單邊急升市況，轉入上落市格局，近日資金亦只挑「好股」去買，例如威勝集團（3393），上周五便不理大市不濟表現，自行上升，兼創出歷史新高，可見一斑。<br>相信未來一段時間，投資者冇咁易賺錢，套用筆者好友孜金的口頭禪：「戒急用忍，便宜要貪」，唔應該見勢高追，反應見強勢股急跌時，才先撈一撈，作長線部署，個別板塊急升之時，則應趁高套利，直至大市跌至50日線水平，方再行部署。<br>當然，每次投資總要有準備市場走向未必如自己所想，萬一大市唔跌，大好牛市等調唔調整而未有入貨，豈非如入寶山空手回？所以，筆者會作兩手準備，萬一期指收穿18700，會當調整完成，全線入貨。<br>張士佳</p></body></html>