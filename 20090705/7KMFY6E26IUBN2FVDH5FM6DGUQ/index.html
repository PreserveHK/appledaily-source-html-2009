<html><header><meta charset="utf-8"><title>長發風騷夜蒲連環女Karen：我冇人哋咁開心</title></header><body><h1>長發風騷夜蒲連環女<br>Karen：我冇人哋咁開心</h1><p>黃長發上月與鞋王三奶李姿霆（Karen）分手後，一直黐實契媽Christine（劉嘉瑜），昨日凌晨他又繼續偕契媽及友人到中環享受周末狂熱，甚有女人緣的長發更當着契媽面前連環女，再次回復法國男士的浪漫本色，離開夜店時更吹口哨又揮手及兩度高舉反V手勢，越夜越high。對於黃長發偕契媽及女友人夜蒲，Karen昨揶揄說：「我冇人哋咁開心，成日出街。」</p><p>過氣港男、23歲的黃長發，與鞋王39歲三奶Karen分手後，先後被傳冧掂43歲契媽Christine及舞王霍紹裘女友Sindy（莫秀芳）。不過，前日Karen接受本報專訪時，力證長發契媽Christine並非第三者，但就聲稱另一好友、曾與張慧儀拍拖的舞王霍紹裘女友Sindy處心積慮介入戀情，又指長發facebook的400多個朋友中，佔大部份全是女性朋友，可見長發甚有女人緣。</p><p>陪法國紅顏遊老蘭</p><p>據悉，長發當年在法國超市任職時曾共事的一位女同事Lucy，原來也對長發甚有好感，長居法國的Lucy，與黃長發素有聯絡，每次返港也會相約黃長發見面，跟Christine也十分熟絡。昨日凌晨時分，記者便發現長發偕契媽Christine、Lucy等大班友人到中環蘭桂坊夜蒲尋開心，實行懶理是非緋聞。<br>昨日凌晨2時許，身穿白色上衣的黃長發明顯身形發福不少，他偕契媽、Lucy、兩長髮女性友人及四、五名男性友人，出現蘭桂坊的BitPoint酒吧，其中Lucy貌似李麗珍，與另一貌似陳雅倫、面圓圓的長髮女友人均年約30歲，而另一長髮女友人年紀則跟中女契媽相若。其時契媽及長髮熟女在酒吧內傾偈，黃長發與男友人則不停指指點點，大概兩分鐘後，一行多人便離開酒吧，估計是酒吧爆滿而轉場。之後一行人往安蘭街一夜店消遣，緊隨黃長發的Lucy，其間一度輕輕搭住男方膊頭，二人看來關係不俗。</p><p>見記者反V吹口哨</p><p>黃長發與契媽及Lucy等人逗留至凌晨4時左右始離開夜店，大班人繼而站在門口吹水，其間黃長發靠在街上欄杆跟友人傾偈，闊面陳雅倫則興高采烈走向黃長發身邊跟他閒談，雖然沒多久黃長發發現有記者拍照，不過未有打擾他女雅興，他還狀甚興奮地連續兩次舉起反V手勢，之後又吹口哨及跟記者揮手打招呼，擾攘了數分鐘後，始與契媽等人往置地廣場搭的士離開。<br>記者昨日致電Karen，她獲悉舊愛偕契媽及女性友人夜蒲時，有點不是味兒的說：「我冇人哋咁開心，成日出街。」對於黃長發成為「中女湯丸」，Karen說：「係呀，咁佢得20幾歲，佢識我時都話鍾意年紀大過佢嘅女人，不過，我哋分咗手，家佢識邊個都唔關我事，我都費事講咁多，費事人哋又話我呷醋。」<br>採訪、攝影：楊浩賢、羅德光、比華利</p></body></html>