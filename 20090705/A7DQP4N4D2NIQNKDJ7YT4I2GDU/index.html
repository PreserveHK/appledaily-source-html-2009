<html><header><meta charset="utf-8"><title>隔牆有耳：愛生樹家庭 - 李八方</title></header><body><h1>隔牆有耳：愛生樹家庭 - 李八方</h1><p>政務司司長唐公子被煲呔派做保樹大隊長，外界一致認為係別有用心安排，表面畀位你上，實際上就係放低塊蕉皮，買定花生等睇戲，跣你唔親算好彩，躀你一鋪就係咁先。官場險惡，從來如此。</p><p>唐太憂心保樹工作</p><p>八方日前在中環某快餐店偶遇司長夫人細唐太（咁講冇貶意，因為唐媽媽係大唐太），佢既無隨從亦無保鑣，同八方一樣，一個人排隊買飯盒。排排企等飯盒之際，八方同細唐太閒聊，講起唐公子近日為護樹而惆悵，保樹大隊長真係唔易做。<br>細唐太本來睇住師傅斬叉燒，聽到八方咁講，擰過頭來，頗為感觸咁話，佢都好關心護樹呢個問題，八方睇見細唐太若有所思，似乎恨不能為司長分憂。其實細唐太內心所想，八方好容易理解，香港周街都係吊吊fing大樹，要好好管理談何容易？<br>果不然細唐太都係咁諗，佢一邊指住快餐店窗外，一邊同八方講，街上周圍都係樹，是但一棵冧咗落嚟，家都要唐公子負責，呢個真係好大責任，真係令佢有啲擔心，唔知唐公子幾時會因為冧樹而孭鑊。<br>草木非人，真係邊管得咁多吖，細唐太憂心老公動輒得咎絕非過慮。講到呢度，八方亦冇乜好建議畀細唐太，唔通叫佢自任保樹副隊長，幫手監察全港樹木咩？政府建議成立樹木辦同綠化辦，唔知細唐太有冇興趣做主管，夫妻檔保樹。<br>唐公子誠惶誠恐做保樹大隊長，噚日佢在香港電台發表「香港家書」，透露擔任隊長後，接獲一名自稱係「保樹原教旨主義者」嘅友人電郵，內容十分有恐嚇性，指唐公子負起保護樹木工作後，日後每逢打風落雨季節，一定會深深體會到「夜來風雨聲，樹冧知多少」嘅滋味。</p><p>踏入風季樹搖心痛</p><p>風搖葉動，樹搖心痛，踏入颱風季節，八方相信唐公子都唔會太自在，分分鐘坐唔安瞓唔着，萬一冧樹傷人，刮起嘅政治風暴隨時將唐公子連根拔起。能否頂住風雨屹立不倒，就要睇佢北京靠山有幾硬淨了。<br>mailto:pf_lee@appledaily.com</p></body></html>