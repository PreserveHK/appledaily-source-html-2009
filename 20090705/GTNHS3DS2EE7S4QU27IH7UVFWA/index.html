<html><header><meta charset="utf-8"><title>薪高位危 - 左丁山</title></header><body><h1>薪高位危 - 左丁山</h1><p>聽到《南華早報》總編輯劉志權與資深編輯楊健興辭職或提早退休嘅消息，有啲傷感，傳媒呢行認真難做，有外國記者批評香港報壇多娃娃面，前線採訪人員甚為年輕，經驗不足，在重要記者招待會浪費發問時間。但係，做得耐嘅記者編輯又會俾人話積累福利太好，不符經濟效益，務要除之而後快，總之係慘。<br>CK與Chris都係浸會書院畢業生，本地薑而在《南早》做到有資格成為數一數二嘅健筆，非常難得。早兩三個星期前，碰到CK，仲聽見佢講《南早》要cut皮，辦公地點會由糖廠街搬去天樂里京寶大廈以前TVEI（電視企業）嘅舊址，地方細好多，會唔夠地方用，一啲同事要搬入大埔廠房，言猶在耳，就有兩個人騰出空位嘞，CK與Chris吖嘛。七月一日授勳名單之中，劉志權獲委任為JP（太平紳士），唔知算唔算係佢嘅一份「拜拜禮物」呢！現在時興講風水，風水師大行其道，每日見報，一啲識得風水嘅人士向左丁山吹水：「TVEI以前在禮頓道一號辦公，旗下企業家去咗邊呀，例如見聞會社、博益……。」左丁山叫佢咪講落去。<br>《明報》「李先知」（七月三日）講：「知情者續稱，楊健興的離開已醞釀了好一段時間，因為他屬於福利極佳的舊制員工，對於講求經濟效益的《南早》大股東郭鶴年家族而言，這名在《南早》工作了25年的資深政治編輯明顯是屬於貴的一類。有說楊氏離任時可以領取的退休金是以百萬元計的。踏入2009年以來，隨着香港經濟大幅下滑，《南早》已先後裁員兩次，並且集體減了一次人工。因此，消息指當事人早有心理準備，問題遲早都要解決。」<br>睇完係唔係有啲心淡呢？一位資深僱員自大學畢業就加入報館，一做二十五年，表現極佳，為報館廣結人緣、網絡，得過美國方面贊助到著名嘅BrookingsInstitution做研究，橫講掂講都係一名本地卓越記者與編輯，正當盛年，就要離開，而離開嘅理由就係「屬於福利極佳的舊制員工」，死未？恐怕「李先知」寫完，佢或者都會有「他朝君體也相同」之嘆！早知十零年前就轉工考入政府做新聞官好過，以Chris嘅資歷，家起碼係首席新聞官嘅上司啦，起碼唔會裁員先。</p></body></html>