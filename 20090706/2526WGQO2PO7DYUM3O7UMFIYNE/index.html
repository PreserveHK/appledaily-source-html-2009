<html><header><meta charset="utf-8"><title>N86大胃王　多多都食得晒</title></header><body><h1>N86大胃王　多多都食得晒</h1><p>內置8GB容量，N86雖然不是Nokia的第一部，不過為配合首次升級做800萬像素的相機功能，平日唔覺唔覺起勢Snap的話，這8GB即時變得極具意義。加上可支援最高16GB的microSD記憶卡，總共24GB，想點影點拍都得啦﹗<br><br>記者︰陸俊雄<br>攝影︰陳盛臣<br>Model︰Paris@PureModels</p><p>最少7千張</p><p>任何電腦或手機產品所聲稱的容量，因為要減去早已裝上的軟件程式，於是變為七除八扣；如N86新機打開，約有7GB剩低。就當你連記憶卡錢都想慳番，暫時唔買卡住，校到最高800萬像素來影相，試過平均每張在800K至1MB之間，視乎色彩多寡而定，屈指一算，淨影都不會少過7千張。可惜即使真係唔夠使到要插卡，要打開底蓋先見卡槽位，略嫌未夠方便。</p><p>雙滑蓋設計</p><p>N86外形和手感都不錯，上手好紮實，係機面塊防刮玻璃易有手指印外，機背啞色的塑膠物料，滑淨得來不易留下手指印好抵讚。外形上討好之餘，原來N86更是雙滑蓋設計。若直度來看時，向上推是數字鍵，但男士手指按鍵時感覺都幾細；向下推則見到媒體播放鍵，聽MP3或看片時，操作是Play、Forward等常用鍵，翻看相片時，更可用到放大和縮小功能，Load相亦不慢，聞相好方便，相片是否中焦都可清楚看到。此外，機背鏡頭位下方有個可收放的小支架，打開放下時就會進入睇相模式，方便斜放在桌上慢慢欣賞。而且進入睇相模式只是原廠設定，用家可自行更改成睇短片或聽歌的模式。</p><p>大光圈蔡司鏡</p><p>採用S6.0介面的N86，係Nokia第一部800萬像素手機。不只這樣，佢還配上28mm焦距的蔡司鏡頭。只要一推開鏡頭蓋，2.6"AMOLED的螢幕上就會出現相機功能介面。而相機會因應現場環境，自動調節光圈值，試過在陰天唔夠光的環境下影花，由於有最大光圈F2.4，出來效果完全唔覺係陰天。至於相機快門，可快達1/1000秒作配合。<br>不過，想改變一眾相機功能或質素設定，就要煩少少，例如想玩全景模式，想改白平衡或濃淡色調之類，就一定要入工具列逐一去調校了。</p><p>Profile</p><p>制式︰3GCSM四頻WCDMA<br>操作介面︰S60<br>記憶體︰內置8GB、74MB動態記憶體<br>相機︰800萬像素CMOS<br>閃燈︰第三代雙LED<br>螢幕︰2.6"AMOLED（1,670萬色）<br>短片格式︰MPEG-4VGA（30fps）<br>WiFi︰802.1b/g<br>支援︰A2DP、AGPS<br>插卡︰最大16GBmicroSD<br>電池︰1200mAh<br>體積︰103.4×51.4×16.5mm<br>重量︰149g</p></body></html>