<html><header><meta charset="utf-8"><title>轆Book：HondaAccordSupreme2.4狂操勁Hea　日與夜</title></header><body><h1>轆Book：<br>HondaAccordSupreme2.4狂操勁Hea　日與夜</h1><p>Accord呀Accord……烈日下、星空下、何解你都係一副充滿信心同幹勁、穩重而活力十足嘅樣子呢？那怕要你日操夜操，甚至跑上幾百公里，都依然活力十足，而且動力澎湃，甚至贏得家人、同事及好友嘅認同及歡心，用足幾日一心諗住向你挑戰嘅我，惟有認輸！<br><br>記者：梁美甜<br>攝影：王文忠<br>Model：Clariol</p><p>今次日夜勁操Accord，先至發現，原來一部車，早晚可以有唔同風格，唔同嘅賣點……</p><p>外睇<br>銳利變圓潤</p><p>100%MadeinJapan感覺高級用料足，最重要係外形夠大體，車側以向上線條勾勒出高腰線及強烈肌肉感，配合低斜修長HID頭燈組設計，猶如銳利鷹眼，氣勢逼人，亦相當「大」而「睇」得。晚間亮起頭燈，線條竟又變得圓潤，神氣卻另有格調。</p><p>內睇<br>拼搏完再嘆</p><p>房車格局，空間夠唔侷促，日頭塞車都有張微斜設計又承托力足嘅電動座椅傍住，唔會直角硬皮坐得周身唔舒服。車身尺碼比以往增加，令車廂超大，Leg-room更同級最大，完全係老闆級禮遇。夜晚忙完一日超攰，揸車返歸可以完全放鬆攤落軟皮凳，中間部份用3.5RL皺紋皮剪裁，豪華舒服又具彈力，最重要係大大個可移動手枕，全身放鬆，夠Hea！</p><p>平穩舒服無投訴</p><p>新一代Accord較以往歷年來嘅車型大，樣貌款式更偏向歐洲房車設計，一瞥而誤以為係歐洲車者比比皆是。過往試車報告都較少主力夜晚試車，一來拍攝較難、二來亦較需時間。然而，試車又點會分日與夜？呢次嘅Accord體形大但軚尺大操控容易，最重要係內櫳空間超闊落，用料及設計亦令人坐得舒爽，直接啲講係坐落感覺令人似老細，好似一路上催促你放鬆喇、瞓吓喇（我無緣當乘客，此乃家中幾位小霸王嘅反應）。「你手車好飄忽，時好時壞，今次就進步咗，行車平穩咗，幾舒服。」（家中尊貴兩老嘅評語）但，我要澄清，佢哋舒服與否同我嘅技術無關，只係因車而異，唔通坐部跑車會有房車嘅懸掛同舒適感咩？點都好，起碼兩老唔會嫌三嫌四，而係少有地話唔頂頭頂腳夾肚腩又或者冷氣唔夠之類囉！</p><p>少少油好力水</p><p>新一代Accord採用超低油耗2.4公升i-VTEC引擎，搭配5前速機智邏輯自動波箱，馬力輸出180匹，換波亦相當爽快。Drive-by-wire電子油門控制系統令車身反應快而敏捷，行車夠穩夠紮實。不過由於車身大，入彎時總要偷一偷位，尤其泊車，更要加倍小心，我話我啫！日頭影完相之後，夜晚就揸住部車周圍去，唔知係咪日間太Hea，影相時間太長又或者太熱、冷氣開放太耐，半缸油行咗百零公里之後開始着燈，同攝影師於攝氏30℃又無乜風嘅情況下，熄埋冷氣開住窗震騰騰穿越隧道，以高速慳住油來行，攝影師呢喃着會唔會死火、使唔使推車之類，但憑軚環及油門嘅感覺，令我依然有充足信心：行得到！仲好有力咁款。結果多行了30公里左右，抵達油站，坦白講，呢一刻清楚感覺到兩人都鬆了一口氣。</p><p>規格</p><p>引擎：2,354cc直4i-VTEC<br>馬力：180ps/6,500rpm<br>扭力：22.6kgm/4,300rpm<br>傳動：5前速自動波<br>售價：$307,000<br>查詢：合群汽車（28278622）
</p></body></html>