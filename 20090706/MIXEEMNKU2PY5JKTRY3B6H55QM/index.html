<html><header><meta charset="utf-8"><title>敏妮Talk：方便變麻煩 - 溫敏妮</title></header><body><h1>敏妮Talk：方便變麻煩 - 溫敏妮</h1><p>月供基金股票越嚟越普遍，敏妮喺網上經常見到有朋友問，究竟供基金好，抑或供股票好？呢個問題真係冇答案，因為兩者並唔係appletoapple，好難比較。月供產品本身嘅成本已經唔低，就以月供股票為例，每次買都要收手續費、交易徵費，加上牽涉碎股，成本當然會高過整手買賣。至於基金本身要收管理費、認購費，比股票收費會更高。</p><p>自動轉賬被多扣錢</p><p>講開收費，敏妮就見到個網友喺網上呻，話無端端俾人收雙倍費用。據佢講，已經連續3個月俾基金公司收double錢，第一次係因為轉咗payment方法，所以要收charge，至於之後兩次就純粹係間公司出錯。網友質疑係咪間基金公司博亂乘機扣多錢。敏妮唔知佢幫襯邊間基金公司，遇到呢啲情況最好就係先打電話去證監會投訴，再同嗰間基金公司理論。<br>由於呢位網友係用銀行自動轉賬，所以有其他網友質疑，點解無論收幾多錢，間銀行都照幫個客畀。其實銀行只係一個中介服務機構，客人選擇用自動轉賬，銀行收到賬單咪照喺客戶個戶口度扣賬，幫佢找數囉，就好似你用自動轉賬支付手提電話賬單、公用服務賬單咁，銀行都係照單幫你找數。</p><p>設定上限仍有風險</p><p>覺得咁樣好冇保障，其實銀行客戶可以為自動轉賬嘅賬戶設定一個限額，如果賬單過咗限額就唔過數，不過就有一個風險，因為如果你張賬單真係過咗限額，銀行過唔到數，會收你手續費，仲有，由於過唔到數，你嘅「債主」收唔到自動轉賬金額，可能會罰你錢。<br>敏妮都認識一啲朋友，為咗方便所以用自動轉賬，以為一勞永逸，點知遇到唔老實嘅商戶，方便變麻煩。<br>溫敏妮<br> http://wanmanli.com/blogs/ </p></body></html>