<html><header><meta charset="utf-8"><title>Kay被指假大胸　張繼聰㷫爆</title></header><body><h1>Kay被指假大胸　張繼聰㷫爆</h1><p>無綫節目《明愛暖萬心》昨日在尖沙嘴香格里拉酒店舉行記者會，本周六有份參與演出的嘉賓謝安琪（Kay）、林峯、小虎隊、區瑞強和李思欣都有出席。</p><p>「周刊成日搵我攝期」</p><p>見報率跟地位成正比的樂壇天后Kay，最近又被指隆胸，由32A升cup到36D，又言之有物指她腋下有手術疤痕，不過，Kay一臉不在乎，卻又沒好氣說：「覺得係無聊嘢，某本周刊成日搵我攝期，慣咗間中寫我，我都唔想回應，費事助長討論。」Kay表示不會為失實報道不開心，她說：「交畀公司律師處理，都唔係第一次。」<br>被指腋下有疤痕，Kay則認為是攝影角度問題，不過現場記者會所見，Kay真是不似有36D，她說：「攝影角度可以講10萬個理由解釋。」至於腋下的手術疤痕，Kay說：「我從來都冇遮呢個疤，呢個係嗰時爆肺手術嘅疤痕，唔係唔見得光，又唔係乜嘢醜事，就嚟一個人有粒癱都討論一餐，本周刊有啲刻意抹黑我形象，強加喺我身上。」<br>Kay老公張繼聰昨日則以無膠袋大使身份，在西環出席環保活動宣傳，對於老婆被指隆胸致上圍升cup，他說：「本雜誌仲問我佢係咪有咗BB，Kay習慣晒，訓練有素，我心目中老婆係完美，作為表演者有信心老婆可以面對呢啲無聊炒作，但作為雄性動物見到自己伴侶俾人講當然會嬲，作為老公會憤怒。」至於傳聞中所言36D上圍，張繼聰則說：「對數字唔清楚，講到咁犀利咪大過個頭。」<br>採訪：楊潔雯、卓寶花<br>攝影：林德雄（香港）、曾小嘉（廣州）</p></body></html>