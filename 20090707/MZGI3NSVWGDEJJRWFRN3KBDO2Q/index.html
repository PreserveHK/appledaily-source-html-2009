<html><header><meta charset="utf-8"><title>銀行青空 - 左丁山</title></header><body><h1>銀行青空 - 左丁山</h1><p>睇《金融時報》報導，日本有兩間銀行商討合併，就係ShinseiBank與AozoraBank，前者係日本泡沫時期之NipponCreditBank（日本信貸銀行），後者以前係LongTermCreditBankofJapan（日本遠期信貸銀行），泡沫爆破後，日本冇一間銀行能夠獨善其身，紛紛重組合併，改變名稱，產生咗不少「字母湯」銀行，例如MUFG、SMBC、Mizuho等等，令外人摸不着頭腦，好難記得二十年前稱雄世界嘅第一勸業銀行、日本工業銀行、東京銀行、三菱銀行、三井銀行、三和銀行等等究竟併入咗邊一個「字母湯」，呢啲銀行嘅世界性品牌聲譽已一筆勾銷，新名字嘅世界認受性要重新花錢花時間嚟大力推廣，諗落其實幾笨吓。呢方面都係美國人醒目啲，例如美國銀行已不是二十年前嘅美國銀行，已成為好幾間銀行嘅大拼盤，但沿用美國銀行品牌，慳水慳力之至，又例如JP摩根大通，亦係幾間大銀行嘅合併組成，一於唔用新招牌，仍舊採用JP摩根大通，世界上有邊個唔識？</p><p>問肥仔Ｋ，究竟Shinsei與Aozora究竟係乜，佢話一間日文叫做「新生銀行」，有舊銀行重生之意，故名「新生」，另一間就叫做「青空銀行」，日文冇「藍」字，只有「青」，亦唔用「天」字，只用「空」字，日文「青空」就係中文「藍天」咁嘅意思。左丁山聽咗，幾乎噴飯。銀行叫做「青空」，用廣東話讀，認真唔掂，一間銀行又清又空，搵乜生意呀？若左丁山是存戶或借款，都唔想搵一間「清空」銀行啦。如果名為「藍天銀行」，反而有啲意思。肥仔Ｋ就話：「你唔識日文，日本人唔識廣東話，『青空銀行』使乜理會啲廣東諧音吖。」睇真啲《金融時報》報導，「新生銀行」並非火鳳凰重生，仍然虧損甚巨，至於「青空銀行」，真係「清空」噃，虧損嚴重，故此呢兩間銀行嘅美國大股東，兩間私募基金動用美國講求實際嘅智慧，自願將呢兩間蝕本銀行合併重組，不過以左丁山愚見，合併後不如另外改個一個好意頭嘅名字嘞。例如百幾年前HongkongandShanghaiBankingCorporation在上海取用「滙豐」之名，你話幾好！家有一間EFGBank，本來冇中文名嘅，最近採用新名字「盈豐銀行」，有諗頭噃。</p></body></html>