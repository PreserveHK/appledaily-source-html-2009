<html><header><meta charset="utf-8"><title>中環在線：黃宏生出獄　創維股價急升贈興 - 李華華</title></header><body><h1>中環在線：黃宏生出獄　創維股價急升贈興 - 李華華</h1><p>創維數碼（751）噚日逆市上漲12.9%，除咗有五月份電視機銷售數據撐起股價，兼聽日審議截至今年3月底止全年業績外，不得不提另一「誘因」，就係坐監4年幾嘅集團創辦人兼大股東黃宏生提前出獄。</p><p>公司發通告講近況</p><p>創維噚晚特登刊發通告，話從非正式渠道得悉，黃宏生已經喺上個禮拜六返到自己屋企，但係集團唔清楚詳情，亦未得到任何正式通知。另外創維揀正噚日午飯時間披露五月份數據，電視機總銷量繼續受海外業務拖累，按年跌30%至46.5萬部，內地銷情越賣越好，平面電視銷量激增2.8倍，賣咗31.3萬部，保持倍數增速，市佔率長居三甲之內，唔知係咪趁勢為黃宏生冲走衰氣呢？<br>路邊社消息話，好多報道謠傳黃宏生幾時放監，為正視聽，決定披露佢嘅近況。<br>出年係創維上市10周年，適逢中央為振興經濟，推出「家電下鄉」同埋「以舊換新」等政策刺激內需，唔知黃宏生喺獄中有冇靜思良策，帶領創維步向下一個10年呢？<br><br>李華華<br>mailto:LiWaWa@AppleDaily.com</p></body></html>