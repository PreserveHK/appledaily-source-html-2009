<html><header><meta charset="utf-8"><title>中環在線：億元國美股份　陳曉贈愛女 - 李華華</title></header><body><h1>中環在線：億元國美股份　陳曉贈愛女 - 李華華</h1><p>自黃光裕出事7個月嚟備受壓力嘅國美電器（493）主席兼總裁陳曉（圖），不但為國美引資復牌，亦為自己同埋班前永樂電器舊部與相關利益人士所持有嘅6.97%國美股份做股權重組，由原先「集體持有」，改為「各人自己揸番自己個份」。</p><p>為舊部散水鋪路？</p><p>華華唔知陳生係咪為咗方便舊夥計散水，但就發現佢喺自己個份撥出7000萬股送畀囡囡，華華按國美噚日收市價1.76元計，呢筆饋贈成1.2億銀，而陳生自分身家後，雖然剩番2.4億股或4億幾，之不過經已厚過好多人，睇怕佢都唔係幾在意。<br>點解華華咁講？因為陳曉近日接受內地傳媒訪問時話，黃光裕出事加上金融危機對國美造成雙重打擊，佢同班同事力撐咗7個月，如今國美終於度過危機，呢個對佢嚟講反而係「一筆重要嘅人生財富」，做好以上安排後，下一步就要搞番國美嘅管理層期權激勵計劃，嚟保持團隊穩定，至於佢頭上兩頂帽，佢話應該會喺適當時候培養接任人做總裁，各位國美高層，聽到啦。</p></body></html>