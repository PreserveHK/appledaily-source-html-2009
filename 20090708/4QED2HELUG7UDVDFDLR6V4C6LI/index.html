<html><header><meta charset="utf-8"><title>敏妮Talk：前景堪虞 - 溫敏妮</title></header><body><h1>敏妮Talk：前景堪虞 - 溫敏妮</h1><p>一個30幾歲、學歷只得中五畢業嘅人，做咗15年文職，經驗老到，但至今仍然只係一個普通文職，你覺得佢嘅前景會係點呢？敏妮答案係──前景堪虞。<br>有位朋友將一個網上討論區嘅內容email畀敏妮，裏面提到一位網友喺網上問，「30幾歲人，F5畢業加15年文職經驗，係咪玩完？」據佢再提供嘅資料，呢位朋友精通電腦MSOffice，英文良好，家陣做嘅係入電腦、出單等工作嘅普通文職。</p><p>長江後浪推前浪</p><p>對於一個初出茅廬嘅中五畢業生，有呢位網友嘅搵食伎倆，啱啱出嚟做嘢只係做個普通文員，並唔係乜嘢事。不過如果做咗15年都仍然做同一個位，只有一個原因，就係佢冇自我提升、自我增值。先唔好提長江後浪推前浪，淨係計吓數，打咗份工15年，即使表現幾差，敏妮相信老闆唔炒你嘅話，點都會按通脹係咁易加啲人工畀你，就當入職起薪點5000蚊計，每年加3%，15年計落，家陣都應該有7560蚊個月，即係年薪逾9萬蚊。<br>前排有單新聞，講副學士嘅年薪，最低嗰間院校出嘅副學士畢業生，年薪得8萬蚊。如果你係老闆，又遇着經濟差，一街畢業生人浮於事，你估你會點做？</p><p>為自己留後路</p><p>當然15年工作經驗都係一個優勢，但15年做嘅都係入電腦同出單之類嘅工作，呢個經驗似乎又唔係咁值得提。年資、學歷、表現對打工仔嚟講都好重要，但更重要係一份危機感。敏妮記得，以前講股票投資時都講過，投資最緊要為自己準備一道逃生門，方便勢色不對時有逃走嘅機會。打工仔亦都需要為自己安排一道逃生門─一條後路。<br>好多理財專家會建議打工仔喺積蓄中，預備應急錢，除咗錢之外，更有用係搵食嘅技能，而呢項技能更需與時並進，為自己增加競爭力。<br><br>溫敏妮<br> http://wanmanli.com/blogs/ </p></body></html>