<html><header><meta charset="utf-8"><title>雷曼迷債公關大戰 - 左丁山</title></header><body><h1>雷曼迷債公關大戰 - 左丁山</h1><p>雷曼迷債事件仍未完結，近日各報紙紛紛引述消息人士講及十六家銀行聯名上書證監會，提出以迷債原來價格的六成（即六成回購方案）收回，六十五歲以上的投資者可得到七成回購。此外，又有消息人士說，證監會不會接納銀行提出之方案，銀行自言有風險其實係混淆視聽。<br>咁多消息人士，睇與聽都令人頭昏眼花。睇報紙睇得多嘅明眼人，自然知道係銀行與證監會各自放風，在媒體展開一場公關戰啦。證監會嘅公關阿頭係FannyFung，前《英文虎報》及《南華早報》總編輯，手下有好多人，放風自然得心應手，個別銀行嘅公關遠遠有所不及。銀行公會方面，自發生雷曼事件後，就請咗Citigate做公關顧問，主理人係游淑儀，曾任《明報》財經版高層十幾二十年，幫過曾先生競選特首，傳媒經驗唔會少得過FannyFung，兩位女士大戰，可說旗鼓相當。<br>但最近又有消息人士的消息人士傳出，證監會行政總裁韋奕禮以證監會公帑，請多一位公關顧問，名叫SandraMak，係以前中華電力嘅公共事務大員，呢位Sandra女士專門向韋奕禮私人教路如何應付立法會，如何走位爭取民意支持喎。<br>香港最多女強人，雷曼迷債風波，沒完沒了，銀行自動求和，提出六成至七成回購，據講已係諗過度過之後嘅扯白旗方案。點知韋奕禮有心要做人民英雄，堅持要銀行跪低認錯，十成回購。咁嘅強硬立場，除咗間接向任志剛打一鞭之外，就係直接立威，為將來「金融監管改革」爭取更大發言權。現在英美歐都講緊金融監管大改革，香港遲早要講埋一份，以示向國際睇齊，將來如何發展尚屬未知數，但如果本港證監會在韋奕禮堅持下爭取聲勢，或會有多啲話事權㗎。至於在成為人民英雄過程中誰人得益，誰人受苦，唔計得咁多咯，古有名言，一將功成萬骨枯吖嘛。照現時途徑發展，律師最高興，韋奕禮會不惜與銀行硬碰硬，打官司打到上終審庭！至於雷曼迷債投資者幾時收到銀紙落袋，睇吓韋奕禮與銀行博弈要搞幾耐先啦。</p></body></html>