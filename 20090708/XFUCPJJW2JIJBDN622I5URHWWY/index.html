<html><header><meta charset="utf-8"><title>金手指：環保影帝邱騰華 - 孫柏文</title></header><body><h1>金手指：環保影帝邱騰華 - 孫柏文</h1><p>財經演員大家就聽得多，原來特區有好多人同組織，用環保呢個概念搵着數，手持劇本當環保演員做show。噚日孫柏文睇電視，得出嘅結論就係，眾多演員當中，環保影帝非邱騰華莫屬。<br>我自己都喺公仔箱示範過，膠袋稅推出後，如何令人用更多塑膠。例如，製造商會先自行用有手抽裝置嘅膠袋，袋好啲產品，令以前一個膠袋袋五件產品，變成今日用五個膠袋。就算你有自備不織布袋，變成係用不織布袋袋五件產品加五個膠袋。<br>當然，呢啲製造商嘅應變措施，就係邱騰華所講嘅「走法律罅」。咁點解要封邱騰華做環保影帝？<br>噚日，電視報道環保影帝出巡嘅新聞時，開始時鏡頭影住影帝手摸一袋啱啱提過，製造商預先包住產品、有手抽裝置嘅膠袋，點知鏡頭一閃去到邱騰華講嘢時，佢話：「未發覺有人取巧。」</p><p>口不對手</p><p>我第一個反應係：「唔通佢係盲嘅？」不過再諗就：「唔係喎，佢係親自用手摸，盲嘅都知係膠袋啦！」唯一解釋，就係阿影帝佢講嘢，係編劇寫嘅台詞。編劇寫嘅稿，以影帝嘅專業演員操守，係唔會爆肚亂改。<br>講真，邱騰華好似某19世紀末嘅後生英國高官一樣，好多動作，不過好多時做嘅嘢危害大英帝國嘅管治同認受性。當時啲人批評佢嘅說話，絕對適用於環保影帝身上，邱騰華isayoungmaninahurry。<br><br>孫柏文<br> http://phatdat.blogspot.com </p></body></html>