<html><header><meta charset="utf-8"><title>轆Book：初揸Porsche陳鍵鋒：惡得嚟易搞</title></header><body><h1>轆Book：初揸Porsche<br>陳鍵鋒：惡得嚟易搞</h1><p>喺即將播映嘅新劇入面，斯文靚仔嘅陳鍵鋒（Sammuel）會突破性一人分飾兩角，飾才子周文賓兼其美人胞姊。今日，佢都嚟次新嘗試，就係第一次揸波子，雖然佢以「載到屋企人」為揀車條件，不過波子就畀到佢新體驗：「估唔到馬力大性能高又咁惡嘅車原來好受控」。<br><br>記者：梁美甜<br>攝影：周旭文<br>車輛提供：PorscheCentreHK</p><p>好多男人由細到大都好恨有部波子，又或者退而求其次揸吓都好！不過Sammuel就話：「我唔恨，或者一開始就已經將揀車要求定位喺日常代步啦！」</p><p>樣靚有實力</p><p>Sammuel直言，直到今日都未試過揸波子，既然Sammuel未試過波子，今次就找來呢部高度操控性能版本CaymanS畀佢試玩。09年新款性能版CaymanS，新式LED日光燈及霧燈組設計加上火紅色外形，採用導入DFI技術嘅3.4公升六汽缸引擎，搭配7前速PDK雙離合器波箱，馬力輸出高達320匹，0-100km/h加速以往1.2秒，只需4.9秒，燃油效益更優異，整體性能表現及操控更勝上一代。紅色不時會令人聯想到女人，火紅CaymanS就如Sammuel般，帶點女性嘅艶，外形也充滿時尚，卻擁有深厚實力。Sammuel唱歌出身，入公仔箱後才作多元發展，「演戲方面無接受過任何訓練，反而更得到觀眾認同！」我聽過Sammuel唱歌，尤其係國語歌，有着台灣男歌手那份韻味，我認同他的實力。</p><p>馬力大唔嚇人</p><p>甫上車傳來叫喊聲，佢未嚟得切驚喜讚嘆，就先挖苦我：「乜你對腳咁短㗎！」原來我將座椅推得太前搞到Sammuel上唔到車，佢連講幾次，搞到我都懷疑自己對腳係咪真係咁短。<br>「隆……」引擎一聲咆哮，火紅Cayman揚長而去，Sammuel跑了一圈返來後輕鬆道：「部車惡，馬力大，揸起嚟照計會驚，估唔到會咁受控。畀油即去，反應快，Brake亦反應靈敏，就連拖波轉波都出奇地順，車櫳亦無想像中咁嘈……」新款Cayman車系將中置引擎壓縮，並為內櫳加強靜音功能，騰出更多空間之餘，亦令車廂更靜。「跑椅亦出奇地舒服，唔……係無天窗覺得有啲壓迫感，同埋行李廂太細，我每次出埠都兩大個行李篋，實放唔落！油錢都唔平啦？」又唔係喎，相對於以往，一缸油未必行到成三百幾公里啦，仲要係長時間停車開冷氣及以令波箱轉波速度更快、懸掛反應更硬嘅SportPlus最強性能表現來轟車，咁嘅耗油量，仲想點？</p><p>後記<br>少爺長大了</p><p>訪問當日早上致電Sammuel要求他穿得Man點，原來他已出門。到拍攝場地，居然發現Sammuel去買了件西裝褸，「表示誠意嘛！」然後餵蚊餵足粒幾鐘都無黑面，態度專業。佢解釋：「接拍《王老虎搶親》將個人形象及思想推倒及重組，人成熟咗。」少爺仔長大了。</p><p>PorscheCaymanS規格</p><p>引擎：3,436cc水平對向六汽缸<br>馬力：320hp/7,200rpm<br>扭力：370Nm/4,750rpm<br>傳動：PDK7前速雙離合器波箱，中置<br>售價：$948,000起<br>查詢：PorscheCentreHK（29262911）</p></body></html>