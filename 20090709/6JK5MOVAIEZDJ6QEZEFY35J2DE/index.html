<html><header><meta charset="utf-8"><title>iPhone3GS明日發售　廣東話打電話</title></header><body><h1>iPhone3GS明日發售　廣東話打電話</h1><p>月頭水貨iPhone3GS到港雖然哄動，不過報價近9千，仲要未解鎖，立即引來網上狂插！講真，有留意3GS消息就會知道行版會今個月返，Fans們自然睇定啲先出手喇！嗱，以下香港官方消息，非網上傳聞，行貨將會於明日7月10日推出，而網絡商方面就仍然係3香港，而隨後亦可以在AppleStore購買。<br><br>記者：許福合<br>攝影：陳陶鈞<br>Model：Norain@Puremodel</p><p>7月10日開售</p><p>最近睇有關iPhone嘅Forum，突然好多人聲稱自己有朋友係蘋果員工，獲得3GS消息，網友半信半疑。官方消息，今次3香港仍然係3GS指定網絡商，並且在明天7月10日就會開售，不過有關機價同月費等資料，執筆時就仍未公佈，若想第一時間知道消息，可以於今日7月9日3點後到3香港網頁（ http://iphone.three.com.hk）瀏覽。今次香港開賣嘅3GS仍然會係Unlock版，只要經過電腦內嘅《iTunes》就可以進行Unlock，亦無SIM卡限制。 </p><p>影相有對焦框勁Sharp</p><p>3GS將相機由3G嘅200萬像素提高至300萬，仲有埋對焦功能，拍攝時候對正畫面，畫面就會顯示對焦框，作用就如相機一樣，仲可以篤一下揀對焦點。而拍攝出來相片作比較，會見到3GS的確較Sharp，光度及白平衡都較好，而3G相片比較下就較為鬆散。</p><p>獨有功能</p><p>3GS嘅獨有功能中包括有影片拍攝及剪接功能，可以攝錄VGA影片，拍完之後仲直接可在3GS進行簡單剪接，想要抄番出來？就要經《iTunes》喇。</p><p>iPhone上早就設有GoogleMaps功能，而3GS今次加入數碼指南針，就會令地圖功能更完善，可辨別東南西北，而GoogleMaps會自動校正方向顯示，唔怕行錯方向。</p><p>聲控操作</p><p>3GS其中一個獨有功能就係VoiceControl，只要按住Home鍵大約3-4秒，就會彈出檢測聲音嘅介面，呢個功能可以對應電話及音樂播放，最勁係今次聲控功能竟然可以用到廣東話，以下就實地測試吓！</p><p>亂噏測試！</p><p>語音介面會顯示可用字詞，如「打畀」、「致電」等，再讀出聯絡人姓名或Nickname就可打出電話。</p><p>口噏播歌！</p><p>VoiceControl還可用來控制播歌，只要直接讀出歌手、碟名或歌曲名，等一陣就有歌聽。另外更可用「這是甚麼歌？」、「上/下一首歌」來查詢歌名或轉歌。雖然略嫌未夠口語化，但辨認準確度相當唔錯！</p><p>鬥速度</p><p>3GS名字多個S，是代表SPEED，官方話新機比3G快兩倍，我哋測試過，發現佢開啟軟件速度贏晒，操作反應更爽，如手寫中文，每寫一筆即顯示到選字，完全不用等！</p><p>新機快咗，連上網都有幫助！我哋用Wi-Fi測試下載網頁，發現新機表現亦較快。<br><br>網址： http://hk.nextmedia.com/ </p><p>iPhone3GSProfile</p><p>網絡制式：3G/2G<br>通話時間：5小時（3G）<br>備用時間：300小時<br>屏幕：3.5吋<br>容量：16/32GB<br>重量：135g<br>鏡頭：300萬像素（自動對焦）<br>體積：115.5×62.1×12.3mm<br>查詢：Apple（800908988）</p></body></html>