<html><header><meta charset="utf-8"><title>青心直說：無知與刁難 - 胡孟青</title></header><body><h1>青心直說：無知與刁難 - 胡孟青</h1><p>三色台轉播MJ追思會，其間畫面中斷，抵俾人投訴，但係有自命係MJ粉絲嘅物體，竟然只係睇見人家眼裏的刺，卻看不見自己眼裏的牙籤。在網上侮辱他人，好似唔使負責任，因為好難將呢類人繩之於法，但係亦唔可以濫用自由。三色中文台深夜直播MJ追思會，邀請資深音樂人商台DJ黃志淙做嘉賓，佢講番好多關於MJ嘅點滴。黃志淙係香港少數見證整個80年代樂壇嘅重量級音樂文化人，對西方音樂極之熟悉，曾經係唱片公司高層，唔識佢就真係唔好話畀人知你識音樂，仲要扮係MJ粉絲。有觀眾認佢唔出，就上網留言質疑無綫找來「一位毫無知名度的主持人」主持節目，明顯係自暴其短。<br>呢件事反映好多人睇得「知名度」好重，但知名度點可以同有冇料混為一談？反而三色台派出嚟傍住黃志淙嘅前落選港姐及另一位娛樂新聞台主播，就真係唔知邊位嘞，口口聲聲話好鍾意MJ嘅音樂，但MJ最紅嘅時候，怕且佢哋仲係BB，完全跟黃志淙答唔到嘴，嘥晒個節目嘅原意都算，仲要笑笑口，與氣氛格格不入，對MJ有欠尊重，簡直可悲！</p><p>只睇表面　難識好貨</p><p>低調唔等於冇料，唔識嘢亂咁吠妄自尊大專搞對抗刻意刁難，先至係膚淺無知兼愚昧，呢種文化已由議會蔓延至社會。既然咁唔妥三色台點解唔轉台，反正同一晚七台聯播，唔睇電視，仲有收音機，梁兆輝、李志剛兩位名DJ亦各自同時主持電台節目，在大氣中參與追思。假如仍然係要做百彈齋主，冇人會阻止你，只係胡亂話人唔專業，原來自己先至係既無知又有眼不識泰山嗰一件，就貽笑大方。<br>呢個世界就係因為咁多人只懂睇表面，以為表面好人內裏亦係君子，以為表面好股內裏亦如一，其實冇料到，有料嘅反而就冇人識貨，唔係股海裏面點解仲會有咁多滄海遺珠呢？好似中核國際（2302）呢隻股，好早已經寫緊，不過唔郁就冇人理啫，翻咗一番先至有人關心，正宗後知後覺！<br>股市係鱷魚潭，超過八成係人為，兩成才是上市企業本身造化。唔少金玉其外敗絮其中嘅細價股及莊家，借消息扮內幕一傳十十傳百，市場參與者少啲定力或多點貪念都會中招，唔講邊隻，返屋企望下床下底同埋股票行個倉底有幾多已經變咗牆紙嘅股票，就一清二楚。<br>胡孟青</p></body></html>