<html><header><meta charset="utf-8"><title>平霸1080p投影機　家中漫遊</title></header><body><h1>平霸1080p投影機　家中漫遊</h1><p>金字塔、復活島、獅身人面像……我統統都想去！發夢？全高清投影技術幾乎做出呢種感覺，所講就係德州儀器與Optoma合作開發嘅家用級ProjectorHD20，佢雖然唔係首部1080p投影機，之不過論「性價比」就贏通行，唔使一萬蚊埋單，售價直逼40"大牌子LCDTV，得閒播隻全高清《Discovery》，話唔定感覺似真正去旅行咁爽！<br><br>記者：陳國輝<br>攝影：王文忠　<br>Model：Kinki@PureModels</p><p>超極限25呎投射</p><p>買LCDTV，屏幕闊度以吋數計，例如一間300多呎正方形客聽，睇部42"已經唔錯。至於Projector，如果玩開家庭級影院，動輒三幾萬實走唔甩，同幾千蚊一部LCDTV相比，碌卡都要供幾年啦！<br>不過HD20話明走平民化，除價錢貼近一部40"Bravia，最緊要係投射尺寸大到無倫，例如測試當日，記者極其量只能將HD20投射至100"左右，唔係因機能所限，而係地方唔夠大！據官方資料顯示，佢最勁能投射出300"畫面，亦即相等於25呎闊，要豪宅仲係冇擺傢俬嘅話先感受到。極限尺寸嘅效果係點？暫時冇機會睇，不過100"加埋1080p，畫質已相當滿意；至於一般幾百呎居室，玩HD20有項好處，就係佢除咗重量唔夠3kg外，最小投影尺寸亦只係38"，就算你日頭擺喺客廳，夜晚拎入房仔，計起嚟都化算過買兩部LCDTV㗎！</p><p>DetailsCheck!</p><p>打機睇碟剛夠用</p><p>玩Projector最大心理障礙係安裝比較麻煩，除咗要另配投射幕牆，放置投影機亦要有一定技巧。以HD20為例，如果想投影出80"16比9畫面，最少同幕牆之間要有2.66m，真係發現屋企唔夠位，不如玩番LCDTV好過！<br>另外HD20機背只配備兩組HDMI，咪當佢係一般iDTV，如果駁埋高清機頂盒，就得番一組HDMI可用，到時唔知駁住Blu-rayPlayer好，抑或XB360好啲喇！</p><p>高清試到盡</p><p>Profile</p><p>解像度：1920×1080	<br>投射尺寸：38"-300"	<br>投射距離：1.5m-9.96m<br>流明亮度：1,700	<br>對比度：4,000:1	<br>端子：兩組HDMI、VGA、USB<br>體積：324×234×97mm	<br>重量：2.88kg	<br>查詢：Optoma（23968968）</p></body></html>