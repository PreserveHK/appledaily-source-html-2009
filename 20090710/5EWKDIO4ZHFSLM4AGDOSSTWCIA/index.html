<html><header><meta charset="utf-8"><title>敏妮Talk：買人債 - 溫敏妮</title></header><body><h1>敏妮Talk：買人債 - 溫敏妮</h1><p>前幾日收到中銀職員嘅電話，起初以為係sell基金保險信用卡優惠，後來先知今次係sell東亞中國嘅人民幣債券。敏妮第一時間諗，唔通隻人債唔受歡迎，搞到要靠銀行硬銷？噚日再收到話東亞為咗方便客戶認購人債，延長旗下分行嘅服務時間，就令敏妮更加有疑問？</p><p>受歡迎程度受質疑</p><p>敏妮舊年喺人民幣勁升，大家搶住返大陸做人民幣定存時，都諗住叫契大佬Kenny同敏妮一齊返大陸開戶，後嚟恒生銀行提供一條龍服務，敏妮就透過香港嘅恒生，開咗個大陸嘅恒生戶口，諗住將一直放喺中銀嘅人民幣，滙返去做人民幣定存收高啲息。後嚟人民幣升勢放緩，敏妮嘅人民幣就冇郁過嘞！<br>不過，香港嘅人民幣存款有幾多息，唔使敏妮多講，睇吓理財版右下角嘅利息表都知，所以當敏妮聽到中銀職員推銷時話，「小姐，你反正放人民幣喺度都係得咁少利息，買東亞隻人債有兩厘八利息，高好多噃！」
</p><p>投資組合要有人民幣</p><p>正如噚日波sir李兆波講，家陣抽新股好過買人債，好似今日掛牌嘅琥珀，噚日暗盤價最高去過2.45蚊，收市報2.26蚊，比招股價高36%。當然要攞成百萬蚊先保證抽到一手貨，成本唔輕。另一個要考慮嘅係，債券同股票始終係兩項風險唔同嘅投資產品，喺敏妮個portfolio裏面，股票佔唔少，當然新股都會抽，但就未有債券呢項投資產品。<br>究竟敏妮使唔使買番啲債券，平衡吓個portfolio呢？敏妮之前唔投資債券，一來係因為自覺仲係年輕，可以承受較高風險，另一原因係債券喺香港好似唔係咁流行。<br>不過，既然敏妮認為投資組合裏面有必要持有一啲人民幣，反正本身都有啲人民幣存款，暫時又唔想擰返大陸做定存，咁買人債收高少少息都係一個唔錯嘅選擇。<br>溫敏妮<br> http://wanmanli.com/blogs/ </p></body></html>