<html><header><meta charset="utf-8"><title>轆Book：換喉改軨　迷人下半身</title></header><body><h1>轆Book：換喉改軨　迷人下半身</h1><p>BMWX635i出咗一年，新版50i先跟住到港，除升級更強勁嘅4.4LV8引擎、馬力達到407匹外，更換上極迷人嘅尾喉同Y形合金軨，下盤紮實步大力雄，未上車嘆豪華同操控，已被其下半車身深深吸引。<br><br>記者：徐影龍<br>攝影：梁細權<br>Model：Macy@PureModels</p><p>爆上400匹</p><p>X3同X5市場走向各有不同，正所謂大有大玩、細有細玩，估唔到寶馬未滿足，諗到結合單門Coupe同SUV元素於一身嘅X6新車系，一整個車身線條流線優雅得嚟，仍透着SUV筋肉力量感，文字上好難形容有幾靚，總之你喺街上偶遇佢，會有衝動舉起手機拍照留念。<br>新到港嘅X650i，外形上跟35i無分別，我就唔介意，咁靚嘅車款有排都睇唔厭，起碼有新軨新氣喉，好過換泵把頭燈為改而改咁畫蛇添足。要讚係骨子裏換入更強勁嘅引擎，由3.0L直6升級到4.4V8，馬力由306匹暴升到407匹，當然香港地好難發揮咁大馬力，但最實用嘅扭力峯值依然同35i一樣咁寬闊，而且由400Nm提升至600Nm，燈位起步、爬頭Cut線、坐滿上大斜等，全部同扭力有關，你唔會再嫌600Nm多餘喇啩？</p><p>豪裝內櫳只坐四人</p><p>車廂方面，紅皮Seat襯黑櫳，再以適量金屬銀邊點綴，具運動感之餘，視覺上亦唔會太刺激。電子波棍同iDrive系統，仍然係寶馬撒手鐧之一，不得不提X650i處處流露嘅體貼性，前排頭枕特別凸出一大嚿，初睇唔慣，實試過後，頭部承托又真係好舒服，尤其傾斜座椅後，十足一個軟熟枕頭，想瞓覺一定唔會輾轉難眠。前排中央手枕位隱藏置物格，大路嘢，不過最正係好Fit你隻左手擺放高度，揸自動波左手最無用，好自然會Hea喺手枕位，最重要係稍稍伸前左手，就掂到電子波棍同iDrive旋鈕，轉波、轉歌依然氣定神閒！較特別係後排設計，係兩張獨立座椅，中間為置物格，將賣錢實用性換成後排闊落舒適性。</p><p>BMWX650i</p><p>引擎：4,395ccV8＋TwinTurbo<br>馬力：407hp/5,500-6,400rpm<br>扭力：600Nm/1,750-4,500rpm<br>傳動：6前速+/-半自動波<br>售價：$1,148,000<br>查詢：BMWHK（27145271）</p></body></html>