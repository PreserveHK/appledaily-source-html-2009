<html><header><meta charset="utf-8"><title>中環在線：上海姑爺靠腰封撐場 - 李華華</title></header><body><h1>中環在線：上海姑爺靠腰封撐場 - 李華華</h1><p>羅康瑞「上海姑爺」檔瑞安房地產（272）噚日同歐洲零售地產商領德高（Redevco）簽策略合作協議，官仔骨骨嘅羅主席又係一套中山裝出場，不過，原來今次佢係負傷上陣，仲係暈陀陀嗰隻。<br>羅主席自爆，早幾日背脊骨嘅舊患突然復發，一日痛過一日，最後瞓咗兩日醫院，家仲食緊止痛藥，食到暈陀陀、面色蒼白咁話。但由於同領德高嘅合作係大事，所以佢點都要親自撐場，惟有戴住個超大腰封，負傷簽約。</p><p>有靚老婆錫補番數</p><p>雖則話周身骨痛，但羅主席睇落其實都幾精神，見佢一直同領德高嘅高層傾偈，談笑風生，唔講華華都唔知佢唔舒服。佢喺記者會後被大班傳媒包圍追問問題，佢都係有凳唔坐，有問必答，全程笑咪咪，佢仲識得同記者講笑，大呻記者們唔畀佢走，好「無良」喎。<br>照華華觀察，羅主席身邊有個靚老婆，即係「最美麗港姐」朱玲玲，有乜頭暈身㷫都有呢位大美人照料，痛都痛得開心啲啦。<br><br>李華華<br>mailto:LiWaWa@AppleDaily.com</p></body></html>