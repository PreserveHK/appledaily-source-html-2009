<html><header><meta charset="utf-8"><title>金手指：我挺曾特首！ - 孫柏文</title></header><body><h1>金手指：我挺曾特首！ - 孫柏文</h1><p>好聽！孫柏文建議大家上港台網站嘅「立法會直擊」網頁，睇吓7月7日行政長官答問會。<br>高潮應喺第59分鐘開始，李永達問特首關於二氧化碳排放，就用「鬼佬好Q勁、我哋食晒屎」嘅一貫策略，講到英國政府幾咁巴閉、幾咁正視呢個問題。<br>點知我呢個政治家界師弟曾蔭權答：「平均每人每年嘅碳排放量，香港就6噸，英國就11噸……」我聽到呢度，即刻拍晒手。最慘特首唔係社民連成員，如果唔係特首一聲：「李永達！」紅衫軍就會嗌：「收皮！」之後就只聽到，李永達，收皮！李永達，收皮！<br>其實，我對李永達最失望嘅地方，係佢覺得立法要喺某某年減到幾多幾多嘅二氧化碳排放就搞掂。好，就算畀你通過到，嗰年唔達標點算？係咪報警拉晒所有排出二氧化碳嘅人？（真係拉晒嘅話，何其壯觀啊！）<br>頭先已講過，香港碳排放比每一元嘅經濟生產，其實世界首屈一指。不過你話要再少，當然可以。</p><p>民主黨促減油稅唔環保</p><p>外國同特區一樣，交通係碳排放嘅大源頭，咁要減少燒油，最好就係每重量單位嘅燃油加稅、加價（外國話咩capandtrade，其實係因抽油稅太難，而變出嚟嘅怪胎）。不論係私人、運輸、公共交通，全部都要抽。<br>咁我咪google「民主黨」、「燃油稅」，睇吓佢哋之前講加幾多稅。一睇，ohshit！李永達代表民主黨，喺08年6月建議減收一半燃油稅同免柴油稅。<br>嘩！好彩係我師弟做特首而唔係李永達。如果唔係，唔好話啲環保分子想「通緝」佢，我相信Greenpeace會學鄭家富嗰隻毋須審訊即行刑嘅司法思維，將李永達「當場槍斃」。<br>孫柏文<br> http://phatdat.blogspot.com </p></body></html>