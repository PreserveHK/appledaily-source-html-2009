<html><header><meta charset="utf-8"><title>學生日少 - 左丁山</title></header><body><h1>學生日少 - 左丁山</h1><p>小六升中派位，自然係有人歡喜有人愁，家長求子女入名校，學校求小六生申請入學，各有各焦急。名校學位永遠供不應求，乃普遍真理，可按下不表，其他學校呢？幾杰㗎，去年小六升中尚有七萬餘人，今年得六萬八千人，少咗三千八百幾人，以每班三十五人計，大約係一百一十幾班學生，香港大約有四百六十間中學，唔計英中及著名中中（皇帝女唔憂嫁），假設還有三百間中學，平均每校損失零點四班，影響算輕微。但係呢，學生流失多數集中於band3學校，你話呢類學校唔驚殺校呀？校長與教師都會面青呀？<br>近三年參與派位人數逐年下跌。07年有77255，08年有71846，09年有67963，充份反映出○一至○三年之香港生育率下滑，此趨勢去到○五年似已見底，當年嘅出生人數有57124人，06年有65195，07年有70394。以後四年，中學收生仲要繼續捱，要到2013年中一學生先至會回復到2008年水平。故此邊緣中學還要奮鬥下去，否則今明兩年殺校，冇仇報！<br>對學生人數發愁嘅，不止中小學，教科書出版商亦遲早唔掂，每年中一賣少幾千本書，一啲都唔好玩。近兩年出生率回升，似係可喜現象，但一位產科醫生W話：「全憑內地產婦來港生子啫，每年本港出世嬰兒數目多咗，但有幾多係內地母親，嬰兒有幾多會留在香港讀書，無從統計，所以唔好以為將來小學生人數一定回升。」又係噃，產科醫生好多工作唔停得手，日夜忙個不休，私家醫院笑逐顏開，其實係靠內地產婦。醫生W話深水埗寶血醫院轉型後，產婦大量增加，「生意」興旺到極，追上其他私家醫院。著名嘅更加厲害啦，立法會議員W係大富人家，親自打電話去名院（最著名私家醫院）預訂頭等房為媳婦產孫早作準備，有錢議員又點呀，照樣食檸檬，唔怪得最近政府話撥出四幅地做醫院，好多人吼到實，預料一旦落實嘅話，就會有人籌組投資集團（investmentsyndicates）與醫生或醫療公司合作競投。</p></body></html>