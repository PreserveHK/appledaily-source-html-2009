<html><header><meta charset="utf-8"><title>讀邊科 - 左丁山</title></header><body><h1>讀邊科 - 左丁山</h1><p>高考放榜後，有幾位朋友問左丁山如何替子女選科。有此問者，當然唔係尖子或五科之中有兩三科A嘅啦，成績優異生都唔知幾識揀，梗係醫科、商科，藥劑之類，今年報紙訪問一位五A或六A狀元，狀元話要讀新聞系，睇到幾位資深新聞界朋友眼突，佢哋慨嘆讀新聞系有乜好？有何前途？試看劉志權與楊健興之例子，做記者無不心淡。不過咁，讀新聞系算係有夢想，為民仗義執言，揭發社會黑暗面，發揮輿論影響力，維護人民言論自由等等係吸引年青人入讀新聞系嘅主要因素，至於在香港做記者嘅現實情況如何，畢業之後先算啦。<br>問選邊個學系先至好嘅，梗係邊線學生啦，一A四E，一B三D之類。左丁山收到問題，邊度識答？呢日校友聚會，剛好坐在一位九九年畢業嘅電腦專家旁邊，順口問吓，估唔到電腦專家Y毫不猶豫咁答：「理科生，物理或數學A，其他四科攞E，申請電腦工程啦，唔難入㗎。我九六年入學就要一A兩B，九九年畢業適逢科網股興旺，我係天之驕子，千禧年後，科網爆破，我哋成為地底泥，我幾經辛苦，全憑讀書時功課多，project多，根基打得穩，先至可以爬番上嚟。但現在理科叻仔叻女冇人選讀電腦與IT㗎嘞，有一A四E嘅話，肯申請就有機會入讀，不妨碰一碰運氣。」</p><p>講成咁，都唔知真唔真。電腦Y又講：「唔係吹水㗎，我不時回校與教授飲酒，教授話因為少人申讀，收生標準大降，以前逼我哋交嘅功課與project，現在唔敢要求咁多喎，因為學生會在『教授評估』時，大肆批評，令教授難堪也！」此事甚為諷刺，香港啲大學引進美國作風，畀學生在學期尾評估教授嘅教學，表面上好民主，殊不知就因為咁，教授唔敢「肥」學生，畀分好鬆手，功課又唔敢畀得多！一位資深教授曾對左丁山講：「學生評估教授害苦了新進助理教授，續約升職條件之中有學生評估一項，佢哋邊敢得罪學生吖。我讀書時碰過不少『殺人王』，成班肥晒嘅教授，家邊個敢肥晒啲學生？」兼職教師咪敢囉，大編輯到大專教新聞採訪，畀分極手緊，上頭叫佢鬆少少，大編輯話：「我隨時可以唔教㗎！」</p></body></html>