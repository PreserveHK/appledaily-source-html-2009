<html><header><meta charset="utf-8"><title>娛圈360：我要做o靚模</title></header><body><h1>娛圈360：我要做o靚模</h1><p>o靚模日誌－－百日維新、90日學好外語、80日環遊世界，要殺入娛樂圈肯定可以更快，72日就可以走捷徑當o靚模升呢做名人，由發掘、簽約、包裝、宣傳、到出寫真拍戲，一條龍服務夾埋不需三個月，仲使乜選港姐、考藝員訓練班？只要你是年輕靚女，熟讀攻略就事半功倍啦！　撰文：蘇芬妮</p><p>Step1　星探發掘</p><p>第1日<br>叫得o靚模當然要U21啦，21歲樓上讓賢算罷。自問合條件的就Call齊三五知己以背心熱褲長襪踢拖遊MK，星探好少走漏眼。</p><p>Step2　簽生死約</p><p>第4日<br>過橋抽板例子太多，通常簽o靚模公司一簽都要簽幾年死約，不過發明星夢的，有人簽即刻瞓身啦！</p><p>Step3　執樣裝身</p><p>第8日<br>o靚界女神Angelababy話孖膶嘴是靠拆走牙箍加化妝變走的，要快可以拜會凹凸容醫，不過記得要同時洗腦兼刪除舊相。</p><p>Step4　樂做義工</p><p>第35日<br>狂接騷冇錢都照做，當然有師姐傍實見報機會都會提高，最重要話頭醒尾切忌行行企企，未紅先驕、恃靚行兇等等全都要戒，以免成為師姐針對目標就聽冇運行。奉獻嬌軀替龍友拍寫真可以儲fans記實要做，甚至穿三點式都冇得sayno。</p><p>Step5　響朵立威</p><p>第42日<br>初出茅廬，識你阿毛，成名前先得做別人影子，周秀娜做過「翻版阿嬌」又做過「翻版樂基兒」，溝埋一堆都好，最緊要有得撈博見報，慢慢先洗走老翻味道，搵到下個做你的翻版就叫做成功。如無半分明星相都不緊要，天賦身材一樣令人易記兼入腦，不過如今已經去到FCUP寶寶，下個是甚麼CUP數記得跟醫生溝通好。</p><p>Step6　亮相節目</p><p>第45日<br>前期竣工可上節目如《美女廚房》或參加動漫節見世面。所以話要學番一味撚手菜，又或夠膽着cosplay，否則實無前途。</p><p>Step7　自製緋聞</p><p>第50日<br>橋唔怕屎同舊，最緊要受，得閒儲定與明星的黐頭合照，最好有埋短訊、msn聯絡做證，適當時候唔覺意外洩就實冇衰。</p><p>Step8　落區宣傳</p><p>第52日<br>開番個討論區account，開post自貼照片，再另開xanga寫blog玩facebook為緋聞解畫，四管齊下狙擊電車男。</p><p>Step9　游擊戰術</p><p>第60日<br>o靚模如恒河沙數，你估日日有job接咩！電影首映成為她們的快閃場地，不請自來又如何？簽完名拍完照，趕踩第二場囉。</p><p>Step10　化妝玩沙</p><p>第64日<br>明明去沙灘玩都要化行妝，記得練定演技兼學識白鴿眼，以免見報時被揭發望實狗仔隊長短鏡擺甫士就前功盡廢。</p><p>Step11　跳入銀幕</p><p>第70日<br>o靚模夢想達成，還不趕快出比堅尼寫真飲頭啖湯？再唔係殺入銀幕、公仔箱，跟明星花旦頂爛市囉。</p><p>Step12　關照師妹</p><p>第72日<br>位已上，可以暫時收埋身材扮吓清高，不過咪亂許封胸諾言，以免下次博反彈冇得露吓肉。當然有番咁上下級數，都是時候回饋o靚模工場，得閒帶小師妹出吓鏡，幫吓新人又要小心被搶鏡，一句講晒娛樂圈很貪新忘舊，72日可以由長江後浪變前浪，被人風頭蓋過就等住做番普通奀模。</p><p>o靚模大事表</p><p>06年7月<br>動漫Maggie李曼筠以36D身材衝擊動漫節成為龍友至愛，當時仍未有o靚模之稱。<br><br>07年8月<br>Angelababy和JaniceMan（圖）孖住為2%行時裝騷，獲封為o靚界女神。</p><p>07年10月<br>Kama（圖）憑邦民廣告中途殺出，加入搶錢行列。<br><br>07年12月<br>Angelababy率先於電影《破事兒》亮相。<br><br>08年1月<br>JaniceMan拍攝電影《愛鬥大》反應極佳，初見o靚模影響力。<br><br>08年3月<br>周汶錡有感o靚模威脅，揚言性感回歸。</p><p>08年6月<br>周秀娜以翻版樂基兒之名首度與正版同場現身（圖）。<br><br>08年7月<br>Angelababy和趙碩之等出寫真集，橫掃書展。</p><p>08年8月<br>擁34E上圍的ECupBaby劉欣宜（左圖）在動漫節驚人亮相，掀起ECup熱潮。<br><br>09年2月<br>Angelababy和Kama轉戰日本，由MK走進國際。<br><br>09年4月<br>周秀娜於中環鬧市拍收身廣告，當眾脫衣。<br><br>o靚模競爭激烈，Angelababy跟Kama因爭寵隔空罵戰。<br><br>Rainbow（右圖）和Lavina等先後亮相《美女廚房》。</p><p>09年5月<br>o靚模胸群而出，《夏之盛放》o靚模肉海戰術，將傅穎擯走。<br><br>靚女做晒o靚模，港姐面試淪陷。<br><br>09年6月<br>《夏之盛放》o靚模、Anjaylia等8模兵搶先於書展前出寫真集（圖）。<br><br>香港青年協會招募50名義工模特兒，竟吸引850人報名。<br><br>09年7月<br>網民在facebook成立反o靚模群組，嚴禁o靚模出席書展。<br><br>資料來源：《蘋果》資料室</p><p>o靚模——數碼年代產物</p><p>有o靚模的地方，就有電車男，兩者唇齒相依，次文化堂社長彭志銘說：「呢批o靚模除咗後生，仲肯性感，就咁攞住電子產品、笑容好假咁俾人影。同埋近幾年數碼相機流行，慳番好多菲林錢，造就咗一班攞住長鏡、唔知影嚟為乜嘅電車男去影佢哋，商人見有反應，咪繼續用呢個方法推銷囉。」<br>對於有網民群起反對o靚模入侵書展，彭志銘表示大多數人覺得她們出賣自己尊嚴，故才被人看不起，他又慨嘆模特兒風光的日子一去不返。</p></body></html>