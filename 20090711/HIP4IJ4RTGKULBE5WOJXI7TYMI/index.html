<html><header><meta charset="utf-8"><title>隔牆有耳：財會玩拉布 - 李八方</title></header><body><h1>隔牆有耳：財會玩拉布 - 李八方</h1><p>立法會財委會噚日討論多項撥款申請，最注目嘅係迪士尼擴建計劃。計劃最後獲通過，但政府都抹咗一額汗。<br>話說財會先討論電子病歷系統撥款時，主席卿姐放寬每個議員平日約5分鐘嘅發言同問答時間，有泛民議員發言甚至去到近10分鐘，連醫學界嘅梁家騮都話，平日又唔覺大家對呢個題目咁多問題。卿姐解釋，放寬發言時間係因為電子病歷系統嘅問題比較複雜。<br>到差唔多5點鐘，先通過7億元電子病歷系統撥款，開始討論迪士尼計劃。但噚晚係民建聯黨慶酒會嘅大日子，陳鑑林仲開到口，同商務及經濟發展局常秘蔡瑩璧講，話個酒會好重要，叫政府自求多福。<br>唔少民記議員都一度去咗酒會，但到咗關鍵時刻，佢哋又一一回歸投票支持。個計劃就過咗，但因為迪士尼傾到夜晚7點幾，要散會，抗疫撥款惟有押後到下星期。</p></body></html>