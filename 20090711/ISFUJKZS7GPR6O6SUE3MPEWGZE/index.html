<html><header><meta charset="utf-8"><title>狗娛坊：小儀　人不愛狗　我不愛人</title></header><body><h1>狗娛坊：小儀　人不愛狗　我不愛人</h1><p>「你是否願意無論艱苦、貧窮、疾病，都愛他一生一世？」這句不只是結婚的誓詞，其實當你決定養一隻寵物時，請你先想想自己能否做到一生一世的承諾。作為一個愛狗之人，小儀自問一定做到以上的承諾，最近她以愛犬DeeDee為題材出書，她又計劃推出一本書講述無良心的主人，如何千方百計遺棄寵物，以另一種手法警惕所有人養動物前要三思。<br>撰文：李珮洳</p><p>小儀與愛犬DeeDee相處了5年，感情有增無減，她以前從沒想過要養狗，當初對狗感興趣都是因做電台節目，她說：「好耐之前有個節目叫《小儀擺尾》，係講一啲養狗貼士同知識，咁我又識一個朋友係賣狗嘅，有日佢打畀我話，話有隻芝娃娃好得意，叫我去睇吓，我一見到DeeDee真係愛不釋手，就係咁同狗仔結下一個不解之緣。」</p><p>上堂教愛犬公德心</p><p>作為主人，小儀看了不少有關養狗的書籍，更親自上堂訓練DeeDee做不同動作。訪問當日，小儀只是用了一盒小小的食物，便引導DeeDee做出不同動作，默契十足。小儀又希望為小狗平反，她認真地說：「好多人都話細狗例如芝娃娃、松鼠狗好嘈，成日吠又唔聽話，其實呢啲係好睇個主人有冇教導佢。DeeDee從來唔吠，呢啲係家教，我為咗教育佢專登上堂，再返屋企訓練佢。因為我覺得人要有公德心之外，狗亦都要有，咁先至會做到一隻受歡迎嘅狗仔。」<br>小儀有時因工作關係，會帶DeeDee出席公開活動，所以她的fans也會愛屋及烏，故此小儀希望與DeeDee一同做善事幫助有需要的人，今次推出名為《DeeGreeofLove》的圖片散文集，部份收入捐給香港愛護動物協會（SPCA），她說：「其實我一直都想出一本講狗嘅書，但市面上太多養狗知識嘅書，諗咗幾年我又冇再諗呢件事，直至森美同我講不如出一本用狗做第一身，講關於追女仔嘅書啦。俾森美提一提之後，我覺得呢個題目幾有趣，好似好多時啲狗仔等開飯，都要主人一聲order先可以埋去食，佢哋一定要有耐性，追女仔都一樣要有耐性，先食到好嘢。」</p><p>斥無良主人棄寵物</p><p>推出第一本以狗為題材的書，小儀打算再為小動物做點事，因為她發現有太多無良主人遺棄寵物，她希望以另一個角色警惕人們養小動物要先想清楚，她說：「每次我聽到有小動物俾人遺棄，我又心痛又嬲，我有個女性朋友養開隻狗，之後佢周圍問有冇人要，佢唔要嘅原因係佢男朋友唔鍾意隻狗。我聽到真係好嬲，佢養隻狗在先，識咗個男仔之後就話唔要，呢啲人好唔負責任，我對呢個朋友扣晒分。」<br>小儀又謂有狗主逃避照顧年老的狗隻，帶牠們到寵物店聲稱要洗澡，存心留下假電話號碼，之後一走了之。小儀感慨地說：「市面上有好多書講啲主人同寵物十幾年相處嘅生活，呢啲故事好感人，帶出人同動物之間嘅關係。不過我好想寫一本書係講啲衰人點樣唔理自己嘅小動物，我好想同想養小動物嘅人講，由第一日你帶佢返屋企，佢哋就係你嘅家人，你唔可以因為任何一個原因而唔要佢哋，我希望呢本書可以警醒呢啲無良心嘅人，同埋話畀想養動物嘅人知要有責任心，呢本書我希望幫遺棄動物協會籌款。」</p><p>DeeDee恐怖吃便便</p><p>很多養狗的人講及寵物的惡行，大多是咬爛家中物件，或是隨處大小便。小儀表示DeeDee做過最恐怖的，是小時候吃掉自己的大便，她說：「唔知點解好多狗都會食番自己嘅便便，我覺得DeeDee係有潔癖㗎，所以佢唔想見到啲屎，大個咗之後佢冇再咁做啦。」<br>小儀給DeeDee的評分甚高，她說：「如果10分係滿分，DeeDee乖嘅程度都有9.5分，因為佢從來冇咬爛屋企任何一件物件，而且佢好長情，有一個玩具玩足5年都未咬爛，每日都要玩一玩先安樂。」不過DeeDee有一個壞習慣是改不掉的，小儀說：「雖然佢已經絕咗育，但係佢都有『un』公仔嘅習慣，佢un兩吓就會走開，從來唔會un人隻腳，咁呢啲係動物原始慾望，我又唔會去阻止佢嘅。」訪問當日發現DeeDee的舌頭經常伸出來，小儀說：「由於兩隻牙唔齊就合唔埋，於是閘唔住條脷，搞到成條脷伸咗出嚟，醫生話只係會成日口乾。」</p></body></html>