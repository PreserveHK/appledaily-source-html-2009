<html><header><meta charset="utf-8"><title>轆Book：亞洲初現　火辣玲瓏</title></header><body><h1>轆Book：亞洲初現　火辣玲瓏</h1><p>《變形金剛2》中邊一幕最印象深刻？大部份人都唔會唔記得女主角美瑾霍絲點出場，佢趴喺架紅色辣跑電單車aprilia上面，雖然實在有點刻意造作，但無可否認的確令全場男士們熱血沸騰。若然美瑾霍絲攬住嘅，係呢架亞洲首現身、999.6cc、180匹馬力、最高時速達300公里嘅全新apriliaRSV4，你點睇？我就話一樣係夠辣夠玲瓏，更加絕配！<br><br>記者：許維雅<br>攝影：陳陶鈞<br>Model：Wiyona</p><p>極至平衡的V4引擎</p><p>aprilia用咗4年時間研發V4引擎，刻意為2009年SuperbikeWorldChampionship打造嘅RSV4，舊年8月喺意大利曝光後，不少車迷已經心急見其真身。車廠終於5月拍板生產，6月交車，香港代理立刻於7月將首架RSV4空運到港，令香港成為RSV4全亞洲首現身嘅地方。RSV4比上一代SuperbikeRSV1000體積明顯細小，全賴最新引擎V4所賜。65度夾角、排氣量達999.6cc嘅V4引擎，闊度只需225mm，既有直四多汽缸嘅高轉性能，又只得一般V2引擎嘅闊度，成功令電單車發展掀開新嘅一頁。引擎喺扭力、馬力同體積等各方面都達至完美平衡點，好處係令設計車身時更容易，令重心更歸一，將呢架Superbike嘅操控性變得更強。</p><p>抵玩落場Superbike</p><p>雖然新車到港，但尚未能實地測試操控、馬力、重心等各方面係咪想像中咁完美，不過唔少賽車發燒友早前喺意大利試車返嚟，都係力讚呢架全新Superbike，無論入彎、變速反應同穩定性都有極好表現。加上aprilia品牌慣性配備嘅三重動力模式，包括Track（賽道）、Sport（運動）、Road（道路），都令車手更易掌握唔同情況下嘅所需。二十一萬嘅價錢，有齊Ohlins懸掛系統、Brembo制動系統及多角度調校車架等配備，幾乎99%同落場用一樣，比起Ducati需要近三十萬嘅價錢，呢架RSV4實在抵玩。至於嗰1%有咩分別，就係原裝版都轉用符合EURO3環保要求嘅死氣喉，將廢氣排放量及噪音降低，而落場用嘅Akrapovic死氣喉就係黑色全鈦合金設計，更型、同車身更襯、令車身性能發揮可以更佳，相信呢部份亦係發燒友唯一會改嘅地方。</p><p>RSV4超型裝備（一律售價待定）</p><p>apriliaRSV4規格</p><p>引擎：999.6cc水冷65度V形雙缸DOHC<br>馬力：180hp/12,500rpm<br>扭力：115Nm/10,000rpm<br>傳動：卡式波箱，濕式多鏈傳動<br>售價：$218,000<br>查詢：23850181（ http://www.aprilia.com.hk） </p></body></html>