<html><header><meta charset="utf-8"><title>隔牆有耳：賭王重注　買硬唐唐 - 李八方</title></header><body><h1>隔牆有耳：賭王重注　買硬唐唐 - 李八方</h1><p>下屆特首跑馬仔雖然仍未入閘，但係晨操試閘好明顯已經開始咗，否則大家又點會見到話過N屆唔選嘅CY梁振英，近期忽然大舉出動。噚晚民建聯舉行12周年黨慶酒會，幾大特首熱門候選人：唐唐、鬍鬚曾同CY，難得同場現身亮相。又係嘅，嗰度計計埋埋可能有成百幾票，邊個會咁蝕底唔出現，主動將選票拱手相讓？<br>民建聯都好識做，安排三大熱門一齊上台主禮，盡量唔得失任何一位疑似未來特區揸fit人，以免最終押錯注就大鑊。唔少賓客都將注意力放喺呢三位男士身上，當中又以唐唐笑容最燦爛，唔知係咪因為覺得識上海話有優勢呢？鬍鬚曾就一貫木訥；CY亦較平時少咗啲笑容，可能因為勁敵當前大家都有啲緊張。</p><p>冇人理煲呔</p><p>唔少台下嘉賓話，今次係CY近期忽然高調以嚟，三大熱門首次同台較量，都算係歷史性時刻。反而煲呔就冇乜人留意，傳媒集中火力追住幾位疑似特首候選人，唔知向來小器嘅煲呔會唔會有啲不是味兒呢？<br>八方本來都想聽吓三位熱門會唔會趁機表明心迹，可惜個個都急急腳走人。CY雖然有開口，但都係話呢啲嘢遲啲先傾，再次重申自己唔係近來先落區，似乎唔想咁快見光死。<br>呢個時候好彩有賭王何鴻燊，佢貫徹向來鍾意噏就噏嘅作風，大談心水。賭王話，佢買馬一向買熱門，連下屆特首都係睇好最熱門嗰個會跑出。佢最初唔肯講邊個係大熱，幾經追問先至話係唐唐，仲好大膽咁話同大家賭一鋪，十賠一買唐唐順利跑出。</p><p>彈CY好古板</p><p>賭王都刨過資料，話唐唐背景好，又做過唔同政府部門，熟悉政府運作，相信係最合適人選。至於CY，賭王嘅評語係「好古板」，似乎CY同肥媽玩煮飯仔呢招未能奏效。<br>講完香港再講澳門，賭王繼續力撐崔世安係澳門特首不二之選，大讚佢勤力，係真正澳門人，一定可以「澳人治澳」。雖然噚日有報道話崔世安嘅阿哥曾獲澳門政府低價批地，但賭王仍然話，做得特首就要斷六親，唔擔心事件影響崔世安施政喎。<br><br>mailto:pf_lee@appledaily.com</p></body></html>