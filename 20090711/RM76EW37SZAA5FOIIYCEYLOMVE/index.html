<html><header><meta charset="utf-8"><title>隔牆有網：電車男起義撐o靚模</title></header><body><h1>隔牆有網：電車男起義撐o靚模</h1><p>有人嘅地方就有紛爭，講嘅唔係新疆局勢，而係今年書展嘅反o靚模風波。facebook嘅「抗議書展垃圾化，請o靚模們滾出7月香港書展」群組，成員人數已經突破兩萬。喺呢個關鍵時刻，全港電車男、龍友同一眾o靚模粉絲終於起來，喺fb成立「支持o靚模多元化發展──創出一片天」嘅「反反o靚模」群組，暫時成員人數已經超過120。</p><p>「為何要趕絕她們？」</p><p>建立呢個群組嘅網民LomoSSuport喺fb度話，寫真集絕對係書嘅一種，啲o靚模亦只係身體力行去sell自己嘅努力，質問「為何其他所謂有文化之士要趕絕她們呢？」仲羅列咗心目中o靚模嘅特徵：<br>‧身高5呎5吋至10吋無罪，這樣才是東方女性美<br>‧青春、健康<br>‧多元化工種（產品發佈、記者招待會、fashionshow等）<br>‧身價廉宜，但絕對唔係cheap！<br>呢位網民仲寫咗個電郵畀八方，炮轟反o靚模集團，「作為一個電車男，我實在無法忍受香港一眾『道德塔里班』用明光社的復古道德有色眼鏡，來評頭論足這些十七八歲的o靚模！」佢仲建議反o靚模群組嘅發起人同成員不如裝綠壩，過濾全部o靚模「袒胸露肉」嘅相，一了百了。</p></body></html>