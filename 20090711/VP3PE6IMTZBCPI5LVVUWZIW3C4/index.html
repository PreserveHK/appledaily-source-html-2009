<html><header><meta charset="utf-8"><title>求驗客手記：墨西哥教頭　冇品衰多腳 - 求驗客</title></header><body><h1>求驗客手記：墨西哥教頭　冇品衰多腳 - 求驗客</h1><p>記得細個喺學校踢波，每次推個波到白界線邊都心寒，因為周不時俾場邊圍觀嘅頑皮同學「抽水」，推推撞撞，甚至伸隻腳kick吓你。勢估唔到，墨西哥教練艾古爾都會做出呢啲咁幼稚嘅行為，前日喺美洲金盃對巴拿馬時失驚無神喺場邊出隻陰濕腳，幾乎踢中對方球員列卡度菲臘斯，觸發衝突後齊齊被逐，呢啲都算係冇品中嘅極品。</p><p>陰濕腳踢巴拿馬兵</p><p>查實呢場金盃C組賽戰況平凡，墨西哥由米基爾沙巴早段先開紀錄，但冇耐就被巴拉斯佩雷斯扳平，之後嘅事，基本上都同踢波脫鈎；先有墨西哥中場路爾斯洛列加、巴拿馬守將阿曼度根完半場前動粗雙雙被逐，而戲肉就喺完場前10分鐘至發生。當時貌似約基嘅列卡度菲臘斯喺場邊追波，說時遲那時快，任佢點防範都估唔到喺場邊提場嘅墨西哥教練艾古爾，竟然喺呢個時候伸出隻腳，為一場天殘腳vs如來神掌揭開序幕……
</p><p>場內場外打餐飽</p><p>驟眼睇，艾古爾呢記天殘腳應該落空，但位置咁敏感，佛都有火，列卡度菲臘斯即時整招佛光初現艾古爾嘆吓，令對方退後幾步。艾古爾身邊嘅助教加入戰圈，齊齊推撞列卡度菲臘斯。事後，兩個「武林高手」領紅牌被逐。<br>我求大俠搵列卡度菲臘斯嘅資料時搵到張相，發現喺兩年前同一賽事，佢被墨軍球員出腳踢中膝頭，應該幾傷。到底呢位喺巴拿馬國內搵食嘅球員係咪被針對，抑或咁啱得咁蹺中招？我唔知，只知墨軍呢場波以熱門姿態和1:1已經夠醜（累熱W客更加唔在講），艾古爾冇品就醜上加醜。另外，場內夠激，雙方球迷喺場外亦不斷衝突，呢一腳一掌更加引發球迷打鬥，為咩呢？</p></body></html>