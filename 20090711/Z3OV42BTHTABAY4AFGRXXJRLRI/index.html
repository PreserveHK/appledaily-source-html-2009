<html><header><meta charset="utf-8"><title>馮仁昭四圍超：芬蘭老外唱Eason歌Hit爆網 - 馮仁昭</title></header><body><h1>馮仁昭四圍超：芬蘭老外唱Eason歌Hit爆網 - 馮仁昭</h1><p>互聯網藏龍卧虎，不時出現奇人，早排娃娃男黃宏舜憑佢有佢唱、音樂有音樂播嘅詭異版《娃娃愛天下》，配合肢體甩骱感頑強嘅moonwalk，令到網友如癡如醉中晒娃娃毒，唔睇唔安樂。呢期網上又有新嘢睇，就係芬蘭佬唱廣東歌啦。<br>呢位芬蘭佬名叫TuomasJauhiainen，上月佢喺YouTube放咗幾段片，自彈自唱陳奕迅（Eason）嘅《沙龍》、《今天只做一件事》及古巨基嘅《愛與誠》，雖然點擊率唔及娃娃男勁，但因為佢唱得好，同埋以老外嚟講佢算咬字清晰，所以備受網友激賞。就連新藝寶早排幫Eason發《沙龍》嘅新聞稿時，都拉埋芬蘭佬嚟講，話首歌hit到連老外都要唱！</p><p>「佢唱嚟女仔」</p><p>原來Eason同基仔一早就知道芬蘭佬唱佢哋嘅名曲，身在馬來西亞嘅Eason噚日同馮仁昭傾開時，就大讚芬蘭佬勁：「係朋友send條link畀我睇，我覺得佢好勁，自彈自唱，唱出嚟又字正腔圓。有啲friend同我講，話呢個芬蘭人嘅女朋友係我fans，佢唱我啲歌應該用嚟女仔！」<br>喺廣州準備開騷嘅基仔同樣大讚芬蘭佬，基仔話：「我喺自己嘅官網見到啲fans講佢，咪去YouTube睇吓囉，佢好勁呀，唔係用佢嘅母語唱喎，唱埋仲要彈埋，已經滿分啦！佢瞇埋眼都識晒歌詞，唔怪得之咁多人讚佢，好叻！」繼年前黑人KemisNomo（中文名羅啟明）唱梁漢文嘅《纏綿遊戲》hit爆YouTube後，睇怕今次都輪到TuomasJauhiainen人氣急升啦！<br><br>TuomasJauhiainen獻唱《沙龍》片段：<br> http://www.youtube.com/watch?v=Ookgou_WIF8 </p></body></html>