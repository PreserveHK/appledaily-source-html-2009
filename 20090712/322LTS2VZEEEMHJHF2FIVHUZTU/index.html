<html><header><meta charset="utf-8"><title>新宿事件　電影節三級版足本上！</title></header><body><h1>新宿事件　電影節三級版足本上！</h1><p>睇完呢套戲，我會畀10個珍！以前打足120分鐘嘅成龍大哥，今次變成唔識功夫嘅普通人，更斯文到勸兄弟們收手，睇到O晒嘴；唔打！唔等於冇賣點，事關碟版收錄自香港國際電影節開幕電影嘅三級版，以往入戲院冇機會睇到嘅血腥場面，今次足本送上！<br><br>記者：陳國輝</p><p>潛逃東京搵女</p><p>背景以中國人蛇混進日本當黑工為開端！鐵頭（成龍飾）為尋找失去聯絡女友（徐靜蕾飾），冒險偷渡往日本打探消息。其間認識了幾名中國黑工，更建立起幫會進行非法活動；後來觸怒日本當地黑幫，並出現黑吃黑事件，令新宿歌舞伎町變得更複雜。</p><p>中日黑幫搶地盤</p><p>近年睇黑幫電影，只想起「杜Sir出品」，一嚟佢產量超多，二嚟畫面構圖好男人味，帶埋女朋友一齊睇，隨時悶親另一半！<br>《新》由爾冬陞導演，雖然故事性質類似，但味道不同，電影着重人性，幾名主角中，以吳彥祖最突出，佢膽小，但有義氣；直至遭受另一黑幫不斷折磨，態度開始180°轉變，以自私、貪心、暴戾來保護自己，點知到頭來，結局卻慘不忍睹。</p><p>三級血腥唔夠喉</p><p>跟戲院版最大分別，係影碟收錄了香港國際電影節嘅開幕電影版；上畫時大家喺戲院睇嘅只係IIB級，而影碟版則列為III級，意思係多咗血腥場面！好似斷手條條Fing、鐵枝插穿喉，甚至死到咇腸等核突畫面，影碟版會足本播放，但加埋晒究竟有幾多分鐘？咁就要睇晒兩個版本先知喇！但係有人話，影碟與戲院版區別唔明顯，且同樣註明119分鐘，跟網上傳出嘅3小時加長版，似乎相差太遠！</p><p>必睇黑工生活</p><p>Profile</p><p>片長：119分鐘<br>字幕：繁、簡、英<br>特別收錄：預告、新宿特輯、三級版場口事件簿<br>音效：DTS-HD、DolbyTrueHD<br>語言:粵、國、日</p><p>Blu-ray　$238<br>限量版DVD　$118<br>DVD　$95<br>VCD　$49</p></body></html>