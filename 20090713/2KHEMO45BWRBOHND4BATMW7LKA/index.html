<html><header><meta charset="utf-8"><title>敏妮Talk：養你過世 - 溫敏妮</title></header><body><h1>敏妮Talk：養你過世 - 溫敏妮</h1><p>醫學越嚟越昌明，加埋家陣好多人都希望可以早啲退休，所以退休後可以享受人生嘅歲月越嚟越長。<br>當然，可唔可以享受，就睇你準備咗幾多退休本錢。如果有兩隻針對退休嘅投資產品，一隻畀到你30年，每年1萬蚊美金保證回報，另一隻產品保證回報同樣係1萬蚊美金，但就無限期，總之保到你百年歸老，養你過世。<br>得30年回報嗰隻投資金額當然少啲，至於另外嗰隻無限期回報保證，當然收得貴啲啦，不過你認為應該貴幾多呢？<br>如果只係貴1萬蚊美金，你會揀得30年保證回報嗰隻產品，抑或無限年期嗰隻呢？</p><p>複利威力勿忽視</p><p>簡單邏輯推論，只要退休生活多過30年，就算只係多1年，揀無限期嗰隻產品都已經平手，之後淨賺！如果敏妮係投資產品嘅sales，知道個客對複利威力冇認識，用呢個方法推銷，都幾有把握sell到個客買貴嘢。<br>其實用簡單嘅財務計算方法，假設投資回報係10厘，以複利計算，30年每年收1萬蚊美金嗰隻產品，家陣應該值10.4萬美金，至於無限期嗰隻家陣只係值11萬美金，相差6000蚊美金左右。<br>換言之，敏妮真係賣得出隻產品，就多賺你4000蚊美金?!
</p><p>年金產品的原理</p><p>其實市面上好多年金產品，用嘅都係同一原理，你以為越長命就收得越多錢，產品供應商會蝕畀你？<br>錯晒！每一隻投資產品推出前，都會有專人計過數，邊得嚟咁多優惠益顧客吖，最多都係賺你少啲當多謝支持。<br>溫敏妮<br> http://wanmanli.com/blogs/ </p></body></html>