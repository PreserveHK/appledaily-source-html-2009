<html><header><meta charset="utf-8"><title>金手指：綜援集團交差記 - 孫柏文</title></header><body><h1>金手指：綜援集團交差記 - 孫柏文</h1><p>禮拜六朝早九點，孫柏文代表獅子山學會到立法會討論關於「市民大眾對綜合社會保障援助受助人的看法」，即係講社會歧視綜援戶嘅問題。<br>去嘅原因，係因為我哋覺得唔可以再有另一個「黃葵香」，唔可以再有有鬥心脫離綜援嘅人，被政府逼死。佢被逼死嘅原因，係因為社署喺社會壓力下，要啲某時段收入超標嘅人嘔番啲攞咗嘅綜援津貼出嚟。<br>咁我哋嘅建議係每個港人可以喺18至65歲嗰47年間，攞某期數限嘅綜援津貼，例如可總共攞260個禮拜。<br>點解？家嘅制度，理論上可無止境咁攞，令社會覺得會有綜援戶抱住「唔攞就嘥」嘅心態，令自己墮入綜援制度，安全網變蜘蛛網。亦因社會有咁嘅感覺，逼到政府要攞綜援嘅人面對非常繁複、官僚式嘅高門檻先攞得綜援。</p><p>設期數降門檻</p><p>亦因為咁，好似黃葵香呢啲想脫離綜援嘅人，雖然有鬥心，但喺勞動人口嘅邊緣，工作穩定性好低，一旦放棄綜援，好驚上唔番車，唔敢同社署講佢有一份可能好快又冇嘅工。悲劇結果係一旦被揭，就會被逼死。<br>不過如果設期數限制（期數當然可再傾），社會就會覺得綜援戶攞嘅津貼，對於佢哋個人嚟講係有限資源，攞一期就少一期，自然會珍惜。到時候，政府可大幅簡化攞綜援嘅程序同降低門檻，令自覺有需要嘅人得到幫忙，呢期冇需要就唔攞，黃葵香亦唔會被政府逼死。<br>咁在場嘅其他綜援既得利益集團代表點睇？佢哋只係不斷話社會嘅歧視，係因政府播過兩段宣傳片，而解決歧視嘅方法，就係政府再拍多段「攞綜援ok」片。冇錯，我都係諗whatthefuck。<br>你，究竟係想求其交差同人講你做咗嘢？定真係想幫綜援戶？<br>孫柏文<br> http://phatdat.blogspot.com </p></body></html>