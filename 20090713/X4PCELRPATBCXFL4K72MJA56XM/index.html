<html><header><meta charset="utf-8"><title>轆Book：300匹暴辣小青椒</title></header><body><h1>轆Book：300匹暴辣小青椒</h1><p>要惡唔一定要大隻，細細粒都可以係辣椒仔。喺歐洲賣個滿堂紅，被譽為當今最強嘅前驅掀背跑車FordFocusRS就係好例子，車仔細細但就有300匹馬力，2.5公升直五Turbo引擎，加速入彎嘅強悍度同狠辣，包嚇到你目瞪口呆。<br><br>記者：許維雅<br>攝影：王文忠<br>Model：Cake</p><p>青綠混耀眼珍珠</p><p>由歐洲發表FordFocusRS開始，代理會入貨嘅消息甚囂塵上，搞到班車迷心急如焚。代理究竟入定唔入？呢一刻仲係傳聞，因為歐洲嗰邊都供不應求，唔想排隊就要加7,000英鎊先有現貨到手。<br>等唔切啦！搶先搵架水貨車試真章先止咳。從遠處見呢架FocusRS駛近，未了解佢內涵有幾勁，就已經俾佢嘅閃亮青綠車身吸引住目光。特別搶眼嘅原因係要近睇先搵到答案，耀眼嘅珍珠底混入青綠色，立刻凸顯到呢架RS嘅不平凡，不過訂貨時選呢隻綠色係需要加錢㗎。<br>四四方方嘅四驅跑車造型，配上大口徑雙出死氣喉、大包圍及高置黑色尾翼，令呢隻青椒仔變得更耀眼。話雖如此，幸好RS始終係外形感覺踏實嘅車款，所以未致令人覺得係太過招搖生事嘅車款，惟獨車頭嘅黑色特大梯形鬼面罩及微微揚起嘅頭燈，從正面睇先聯想到係辣車一部。</p><p>嬌小外表瘋狂本性</p><p>一向係近年WRC世界越野錦標賽嘅爭標大熱，有名氣固然有一定實力，被譽為近代最強掀背車，並唔係因為咩電子科技幫助或高智能配備，反而偏向機械工程上嘅突破發展。新一代嘅RS首次採用前輪驅動，唔少人都擔心300匹馬力嘅車會有搶軚或推頭嘅情況，但福特車廠就全新研發咗一個RevoKnuckle前懸掛設計及新式QuaifeATB限滑差速器，大大減低搶軚問題，令加速入彎非常輕鬆自如。有0-100km/h只需5.9秒嘅勁度，除咗引擎，還需要輪胎嘅配合，特大19吋胎軨要刻意加闊前後輪拱，再有埋44.9kgm嘅扭力，呢部狂野小跑表現近乎瘋狂。</p><p>FordFocusRS規格</p><p>引擎：2,522cc直五Turbo<br>馬力：300ps/6,500rpm<br>扭力：44.9kgm/2,300至4,500rpm<br>傳動：六前速手波，前驅<br>售價：售價待定<br>查詢：31102718（FormulaWon）
</p></body></html>