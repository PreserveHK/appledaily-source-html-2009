<html><header><meta charset="utf-8"><title>中環在線：利定昌幫興利中心開窿 - 李華華</title></header><body><h1>中環在線：利定昌幫興利中心開窿 - 李華華</h1><p>銅鑼灣大業主希慎（014）旗下興利中心，拆卸重建已經兩年幾，最初諗住今年底起好，後尾話延至2011年底先至搞掂。</p><p>花錢紓緩屏風效應</p><p>主席利定昌噚日出席一個關於可持續性發展嘅論壇，認為一幢商廈重建之後，起碼用上幾十年，喺設計上真係要諗過度過，除咗要照顧股東利益，快手起好等收租之外，亦要考慮周圍人流車流，加上嗰帶空氣污染特別嚴重，所以佢好着緊同班則師講明要留意呢點，最後決定喺興利中心開幾個窿，等空氣可以流通啲，紓緩屏風效應，咁當然呢幾個窿並唔係亂開啦，有晒科學根據㗎！<br>搞環保，多數要同錢「作對」，利定昌話，仲未計實工程費用會因此增加幾多，之但係根據外國經驗，節能環保商廈嘅租金多數定價較高，但又不愁客源，皆因有批睇重社會責任嘅企業支持者存在喎。</p></body></html>