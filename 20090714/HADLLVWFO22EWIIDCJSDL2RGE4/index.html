<html><header><meta charset="utf-8"><title>中環在線：大摩發出位報告　15歲o靚仔做分析員 - 李華華</title></header><body><h1>中環在線：大摩發出位報告　15歲o靚仔做分析員 - 李華華</h1><p>15歲o靚仔做大摩分析員，仲勁到爆燈！係，你冇睇錯，大摩歐洲研究部主管EdwardHill-Wood承認互聯網係年輕人天下，所以出份有關媒體及互聯網嘅報告時，大膽搵咗暑期實習生MatthewRobson，畀佢分析吓朋輩嘅消遣習慣。<br>Edward話，呢份報告雖然冇數據支持，但觀點同角度係近年難得一見咁清晰獨到，索性將Matthew仔原文刊出，點知市場讚口不絕，回應比其他啲report多5、6倍。<br>華華睇完份報告都佩服到五體投地，事關Matthew仔無交行貨，各種媒體瓣瓣精，佢話青少年好少坐定定睇電視同聽電台，聽歌亦好少買CD，因為可以喺Last.fm等網站免費聽到，下載咗啲歌仲會同朋友仔互send。</p><p>手機愛WiFi多過3G</p><p>要睇新聞或者搵資料，梗係google快靚正啦，點會仲用印刷媒體。總括嚟講，青少年係會「消費」，但冇諗住畀錢喎，尤其喺互聯網世界。啲o靚仔更加覺得網上彈廣告出嚟煩到嘔又無point，普通嘅戶外廣告就更加望一眼都嫌多。<br>對於最近不斷「升呢」（升level）嘅Twitter，Matthew仔就話o靚仔根本唔會用，因為喺Twitter寫嘢都冇人理，同facebook冇得揮。講到手機，原來WiFi比3G更受歡迎喎。<br><br>李華華<br>mailto:LiWaWa@AppleDaily.com</p></body></html>