<html><header><meta charset="utf-8"><title>轆Book：碳纖拉利變陸上遊艇</title></header><body><h1>轆Book：碳纖拉利變陸上遊艇</h1><p>全球僅得499部嘅法拉利16M，代理火速運嚟Demo，翌日又火速運走，匆匆邂逅意猶未盡。好彩有水貨商班到架右軚版到港，喺陽光普照下再遇，終可仔細欣賞16M一身碳纖豪裝。四百幾萬買到隻20呎艇遊船河，但16M就有錢都未必買到。開埋篷迎風暢遊，嗰種無拘無束嘅自由自在，滿足到令人仿似聞到海水味。<br><br>記者：徐影龍<br>攝影：林栢鈞<br>Model：Alia@PureModels</p><p>裏裏外外裝碳纖</p><p>法利利16M矜貴之處，在於全球限量499架，估計右軚版更係不足50架，代理話香港獲配嘅25個名額，一早畀人認晒頭，你肯攞四百幾萬出嚟都未必買到。專售超級跑車嘅FormulaWon，居然有本事班到架右軚版16M到港，約埋《轆Book》出嚟慢慢影、慢慢試。有別上次發佈會，喺Showroom入面被幾十位記者圍住，燈光昏暗車身反光，今次喺陽光普照下，先真正體驗到16M全身引以為傲嘅碳纖Parts，原來多得幾嚇人。企喺車外望唔覺眼，只見到車頭下方同側鏡用咗碳纖，仍然搶唔到火紅車身嘅風頭。裝吓氣喉，原來車尾底部暗藏一大幅碳纖，再加左右共6塊擾流板，真係唔踎低都睇佢唔到。<br>車櫳一樣咁豪「碳」，中控台、中央手枕位、頭頂防滾架、連椅背都有，車門內側更用上全幅碳纖，內櫳亦以麖皮代替真皮，令到成架16M充滿高深莫測嘅豪氣同戰意。</p><p>一條拉花16萬</p><p>16M係為賀拉利F1車隊攞到16次總冠軍而誕生，基本車型屬F430，不過離遠望已輕易分到兩者之不同，嗰條由頭拉到落尾嘅意大利三色拉花，係用油噴上去再焗保護漆而成，原廠Option叫價要成16萬！由於16M換上大量碳纖物料，車身自不然更輕盈，跟之前嘅Spider比足足偷輕80kg，而且勁玩碳纖唔係得個樣，配上4.3LV8自然吸氣引擎，馬力提升到510匹，難怪喺Fiorano賽道創下紀錄，成為最快開篷拉利。只試揸一小段，起初又係唔慣無波棍，轉波請用軚盤撥片，隻手成日下意識向左邊摸，適應後體驗到F1波箱轉波嘅靈活迅速性，可惜上到3波又遇燈位，希望日後有機會再試，走轉新界玩齊6段波速就好喇。</p><p>①Ferrari已夠矚目，開埋篷遊車河簡直係一大享受。</p><p>②躍馬身份象徵。</p><p>③整個中控台包晒碳纖，上方鐵牌註明限量499架。</p><p>④尾部獨特徽章，標明16M為賀F1車隊而誕生。</p><p>⑤麖皮內櫳比真皮更靚更矜貴，頭枕隻紅馬更係靈魂所在。</p><p>⑥毋須遷就波棍，可盡情賣弄碳纖質感。</p><p>⑦意式拉花由車頭延至車尾，原廠索價16萬。</p><p>⑧連車尾底部擾流板都用上全幅碳纖。</p><p>引擎：4,308ccV8NA<br>馬力：510hp/8,500rpm<br>扭力：470Nm/5,250rpm<br>傳動：6速F1波箱，雙離合器<br>售價：$450-$480萬<br>查詢：FormulaWon（31102718）</p></body></html>