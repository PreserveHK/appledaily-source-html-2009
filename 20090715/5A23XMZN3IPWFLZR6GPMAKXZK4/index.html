<html><header><meta charset="utf-8"><title>誰人放風 - 左丁山</title></header><body><h1>誰人放風 - 左丁山</h1><p>雷曼迷債，如何收科，至今未知。報紙有不同消息，不同報道，因為香港有新聞自由，記者編輯各有線路，各有消息來源，正是百花齊放，報導出來，明益讀者。但證監會行政總裁在立法會講，證監會與銀行談判之事，屬於機密，不可洩漏。根據法例，洩密者可最高坐監兩年兼罰款一百萬。嘩，嚇親。記者Ｇ問左丁山：「咁講，邊個放風畀報紙？咁敢膽？」鬼知咩，記者天職就係不可透露消息來源，呢樣唔可以問人嘅，只能按常理推測。《明報》七月十日詳細報導證監會之賠償方案，「消息人士」講得幾深入，大家睇落去，「消息人士」似係銀行界還是證監會人士呢？試睇《明報》記者之筆觸：「據悉，證監會認為新方案較『中銀方案』可取……但有熟悉監管要求的人士指出」，你話邊一邊嘅人會「熟悉監管要求」呀？報界追求新聞，搜獵消息人士，世界皆然，美國記者尤其是高手，或者係與政府官員甚至商界有默契，乜嘢白宮及財政部密料都可以引用「不願透露姓名人士」，和盤托出，而從來不受起訴，不見美國監管會引用甚麼「機密」洩秘條例威脅傳媒。我哋希望韋奕禮唔好追查《明報》嘅消息來源呀！<br>據報新加坡已解決雷曼迷債問題，新加坡之銀行朋友來電郵告知詳情可在新加坡金管局網站搵到，報告書超過一百頁（www.mas.gov.sg）。新加坡賓架指出：調查報告有四點，值得注意：（一）銀行和解嘅基礎係「withoutadmissionofliability」（不承認責任）；（二）每間銀行之和解內容各有不同；（三）新加坡金管局指出之錯失不等於銀行須向個別投資者負責；（四）投資者須要盡一些責任來閱讀及了解、明白買入了甚麼產品。<br>十家新加坡金融機構受罰，半年至兩年內不准銷售結構性產品，26%個案獲百分百賠償。事實上，香港亦已有個別和解事件，共七千一百七十九宗，但係點解香港之雷曼迷債風潮，總係糾纏不休呢？證監會與銀行點解未傾得掂？又似乎冇人記得金管局在和解過程中有甚麼角色咯喎。人哋似大人談判達成共識，我哋似細路哥玩泥沙，透過報紙嗌交，再拖落去，會貽笑國際。</p></body></html>