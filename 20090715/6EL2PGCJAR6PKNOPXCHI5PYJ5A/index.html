<html><header><meta charset="utf-8"><title>無懼狂迷炸爆Blog馮仁昭四圍超：Paul繼續學棒棒堂咪嘴 - 馮仁昭</title></header><body><h1>無懼狂迷炸爆Blog<br>馮仁昭四圍超：Paul繼續學棒棒堂咪嘴 - 馮仁昭</h1><p>啲band友一向好火，何況係玩band玩到出神入化嘅黃貫中（阿Paul）！阿Paul一向不平則鳴，見到樂壇唔好嘅現象例必開聲批評，唔會話畀面而手下留情，好似早排台灣人氣偶像組合棒棒堂喺香港舉行兩場演唱會時被發現咪嘴，阿Paul早排接受訪問都明寸話要向呢六子學習點咪嘴。點知阿Paul嘅言論引起棒迷不滿，棒迷仲群起炸爆阿Paul嘅網誌，勁鬧阿Paul胡亂批評。</p><p>「隨便炸」</p><p>所謂老馬有火，阿Paul前晚同黃家強到土瓜灣綵排下星期舉行嘅「ThisisRock&amp;Roll」演唱會，對於棒迷炸blog，阿Paul完全唔當一回事，仲繼續咬住唔放話：「隨便炸，如果鍾意偶像就梗係想佢哋進步，如果覺得冇問題，玩嗰個開心，睇嗰個又開心，我冇嘢，唔使咁激動，我依然係想向佢哋學習咪嘴啫。」<br>阿Paul同黃家強仲公開埋演唱會期間售賣嘅紀念品，當中有牛仔褲、T恤同褲，佢哋話唔係想賺錢，只係想做個紀念啫。<br>此外，棒棒堂同范瑋琪主持嘅台灣節目《模范棒棒堂》前晚最後一次錄影，呢個月30日會播出最尾一集。</p></body></html>