<html><header><meta charset="utf-8"><title>青心直說：托派、狂派連環再起 - 胡孟青</title></header><body><h1>青心直說：托派、狂派連環再起 - 胡孟青</h1><p>唔好聽到今年犯太歲嘅美國財長蓋特納話經濟好快復蘇，大家就信以為真，就業、消費與樓市之間互為影響之威力實不容掉以輕心。市場對天后級分析師MeredithWhitney嘅信心，就明顯大過啲財金官員，佢打個報告唱好高盛，同時唱好美銀和摩通，就唱起晒環球股市，成個市場有如聞雞起舞，呢啲就叫做夠Power。<br>呢位天后被《紐約郵報》選為紐約市50位最有權力女性之一，又被《福布斯》雜誌選為最佳選股之分析員。唔少人將佢同90年代唱好股市、在科網年代紅透半邊天嘅高盛策略師科恩（AbbyJosephCohen）相提並論，但係此一時彼一時，科恩在08年頭話標普500指數會見1600點，當時該指數企於1400點，對大好友來講，呢個位似乎唔難達到，然而當時大形勢正走下坡，敗象處處，結果唔只跌穿1600點，指數仲要於11月跌見741點，自此以後，都唔見佢再走出嚟扮先知。</p><p>大市反彈唔使太開心</p><p>好多時股評人或者大行分析員估個市睇幾多幾多，只係被記者嘅標準問題迫埋牆角，只好提供「有斷估無痛苦」嘅答案而已，投資者應以獨立思考衡量論點背後理據是否充份。當然每次被迫扮先知。都屬於可怕經歷，皆因估中就算有人讚亦唔見得有咩咁值得高興（尤其係估個市跌嘅時候，因為只有升市才多人贏錢），估錯時卻予滋事分子有可乘之機。<br>本周至今兩個交易日，均見大戶在低成交中上下其手，周一睇淡周二又可以睇好，家只有貼住報價機炒即市，先至有機會贏錢（只係有機會而已），假如冇時間睇住個倉又要迫自己玩，咁就惟有祝你好運。咪見恒指差百零點又掂住萬八就好高興，等上破兩萬先至興奮都未遲。個市已經有點體力不支，期指前日開市同你隊落萬七邊，昨午開市又挾上萬八樓上，反映有人要在低成交中靠玩爆邊食大茶飯，呢啲咁嘅環境，如果仲要玩牛熊證，隨時死得好無辜，尤其近日唔少投機者成為獨眼龍，只見高槓桿吸引而無視收回價太近之風險。<br>市場上有「托派」，在現貨市場先托住重磅股，再在期指市場做定手腳儲齊淡倉，待時機成熟即壓低個市，到平完淡倉後，佢哋又變身「狂派」反手掃上，然後將手中現貨狂派予追風一族。唔甘心被大戶予取予攜的話，真係要睇清楚先至好出動。<br>胡孟青</p></body></html>