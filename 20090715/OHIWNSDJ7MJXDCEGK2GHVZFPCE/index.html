<html><header><meta charset="utf-8"><title>敏妮Talk：供樓免息？ - 溫敏妮</title></header><body><h1>敏妮Talk：供樓免息？ - 溫敏妮</h1><p>噚日睇報紙，見到一單地產新聞，話發展商夥銀行推優惠，首年免按揭息，啲息由銀行負責。發展商話呢個優惠可以吸引到換樓客。公司唔少同事見到呢單新聞，都質疑有冇人會為咗第一年供樓唔使畀息，就走去換樓。<br>究竟第一年免息有幾吸引呢？敏妮即管計吓，就以呢個優惠提供嘅樓按計劃做例子，首三年HIBOR（香港銀行同業拆息）加0%，以廣告提供嘅1個月HIBOR係0.1%計算，一個432萬蚊嘅單位，供20年，第一年嘅利息開支係2500蚊左右，扣咗呢2500蚊，供20年全期利息開支超過85萬蚊。</p><p>銀行回贈當免息</p><p>畀着你，會唔會因為慳2500蚊，而孭幾百萬債？除非你一直諗住買層樓嚟炒，又驚樓市唔就，閒閒哋要坐貨一年半載，咁首年免息，可以慳番啲坐貨成本，咁又講得過去。<br>不過，嗰個樓盤嘅管理費每呎要成兩個幾，一個600方呎單位，要成千幾蚊一個月，慳返嚟嘅首年供樓利息，都唔夠畀兩個月管理費。<br>可能呢個「優惠」太吸引，公司慳妹唔係有心買樓，都打電話去銀行問吓個plan，點知一問之下，原來「優惠」真係唔可以睇表面。據慳妹講，所謂嘅首年供樓利息由銀行負責，其實係銀行提供回贈，至於金額就係貸款額0.1%。</p><p>回贈不跟隨HIBOR升</p><p>眉精眼企嘅你應該識計數，點解佢哋舉例時1個月HIBOR係0.1%？咪就係因為回贈0.1%，咁計落咪係零息囉！如果HIBOR升，回贈又唔會跟隨升噃，咁即係唔係真正零息喇！<br>千祈唔好諗「逢商必奸」，只係買層樓咁大嘅投資，打個電話去銀行問清楚個plan，計吓數先決定，都唔係好高要求啫。<br><br>溫敏妮<br> http://wanmanli.com/blogs/ </p></body></html>