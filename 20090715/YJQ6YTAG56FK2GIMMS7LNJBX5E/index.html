<html><header><meta charset="utf-8"><title>紅粉VAIOW　SoFit</title></header><body><h1>紅粉VAIOW　SoFit</h1><p>所謂名牌心態，當然不Show不快！可惜……今日並非介紹手上拎住嘅LV袋，主角係隔籬嗰位先真！皮膚滑溜不特止，體形仲好纖幼同靈巧，身材Fit到爆，搞到係女人都羨慕；再講，一身PinkLady裝扮，仲識得幫人襯衫，唔揀佢，可以揀邊個！Sorry，我係講緊SONY部最新MiniNotebook咋！<br><br>記者：陳國輝<br>攝影：陳陶鈞　<br>Model：Phoebe</p><p>PinkLady出街襯絕</p><p>呢款SONYVAIOW系列新作，型號叫VPCW115X，可視為「第二最愛」；點解咁講？好老實，你話佢粒U特別快，實情只用IntelAtomN2801.66GHz，再嘗試打開Application，仲發現有些少拖慢感覺㖭！至於執相、睇片，呢個10.1"芒更不可靠，若然今晚打算通頂開夜車，隨時加深近視睇壞眼。<br>講到要擔起頭家，呢款機的確唔太適合；但係想出到街隨時煲片、睇相、上網甚至玩Facebook，佢就最幫得手！特別一提係機身重量只有1.19kg，而且體積比一個Folder更細，就算無揹手袋，就咁單手拎起一樣易過借火。輕便固然係賣點，但W系列似乎更講求外觀，除機身顏色有粉紅、白、棕之外，其圓滑機殼仲隱藏印住唔同花紋嘅Mousepad，例如星形、圓形圖案等，至於兩側手墊位更採用不留痕迹嘅波點凸紋，就算用一兩年咁耐，都唔怕因長時間手汗侵蝕導致表面甩色。</p><p>PS3介面易入手</p><p>睇見呢個畫面，機癡可能會開心到瞓唔着，皆因呢個咪係PS3操作介面囉！咪開心住，今次「移植」到MiniNotebook，實情與PS3無關，Sony稱其為VAIOMediaPlus，亦即係一套多媒體軟件，佢能夠取代傳統WindowsMediaPlayer，將相片、音樂、電影，甚至錄低好嘅節目，統統滙入到VAIOMediaPlus，然後詳細分類，再經軟件直接播放。好處係介面簡單易用，尤其係PS3、PSP機迷，或者用緊Bravia電視嘅玩家，一定好容易上手。</p><p>DetailsSnap</p><p>2,100mAh鋰電，頂到兩個半鐘，飛一程北京都夠玩。</p><p>鍵盤字粒採用獨立設計，用得舒適又無咁易打錯字。
</p><p>兩組USB，駁完Mouse再駁CardReader，未必夠用。</p><p>內置卡槽已成例行公事，所以可對應MagicGate及SD。
</p><p>唔同機身顏色會襯番唔同圖案，例如粉紅機就搭十字紋。
</p><p>頂部30萬像素Cam仔，視頻通話尚可，影相就咪搞！</p><p>Profile</p><p>處理器：IntelAtomN2801.66GHz<br>作業系統：WindowsXPHomeEdition<br>記憶體：1GBDDR2SDRAM<br>硬碟：160GB<br>屏幕器：10.1"WXGA芒<br>介面：兩組USB、VGA、MemoryStickDuo、SD<br>尺寸：267.8×27.5-32.4×179.6mm<br>重量：約1.19kg<br>顏色：白、粉紅及棕色<br>查詢：Sony（28335129）</p></body></html>