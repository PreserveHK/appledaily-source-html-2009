<html><header><meta charset="utf-8"><title>求驗客手記：國足射龜出醜！ - 求驗客</title></header><body><h1>求驗客手記：國足射龜出醜！ - 求驗客</h1><p>射龜遊戲，相信好多人細個都玩過，我求大俠就試過喺屋邨同人鬥波輸咗，被迫企埋牆俾人射屁股。中國國家足球隊前晚練波都玩呢種玩意，12個俾人射嘅得1個被省中股，命中率奇低。<br>我初初諗，會唔會係隊友相親相愛唔願省人，但了解埋佢哋射龜前嘅正式練射門命中率係120射15中，就令我懷疑，班國足兵唔省中係不能也，非不為也。<br>國足近日喺河北集訓，備戰嚟緊禮拜六對巴勒斯坦，同埋下星期對吉爾吉斯嘅友賽，但隊波噚日公開俾記者觀操之前，一直玩神秘，教練高洪波就話想練秘密戰術，但國內記者行家就唔係咁睇，係話班球員射術太曳，所以獻醜不如藏絀喎。</p><p>120次射門僅15中</p><p>話說前晚高洪波安排分隊進行練習賽後，就進入射門練習，黃隊（包括郜林、趙旭日）、藍隊（包括杜威、韓鵬）各派球員喺禁區外斬波，然後喺12碼點球不着地埋門，你估最後成績係點？雙方各射60球，合計120球，最後黃軍險勝藍軍8:7，即係只入15球；我求大俠並冇身處現場，有另一個講法係佢哋只能用頭頂，但頭又好，腳又好，呢個成績點講都好難見人。所以，當去到最後射龜都射得差，何奇之有？<br>「國家隊換血後繼承了『優良傳統』，連射屁股都得一個人中，搞封閉是必然的！」呢句話係國內網站引述國內行家所講嘅，愛之深，責之切，今次事件，查實笑中有淚，大家笑完，都想國足振作啫。</p><p>送即食麵引球迷入場</p><p>講番嚟緊兩場友賽，據講主辦組織怕有冷場，已為票價打個9折，同時為買指定等級嘅門票持有人，送上即食麵一箱，仲要標明多買多送，家陣超市賣廣告咩，唉……</p><p>知多啲：國足大賽唔識入波</p><p>108唔只係梁山泊好漢嘅數目，仲係家陣國足隊嘅世界排名。國足近年對稍具份量嘅球隊，成績當然唔好，而睇真啲，如果唔計友賽，對上幾場對世界排名前90球隊嘅世盃外就只入得1球，正好解釋國到足點解入唔到明年世界盃決賽周。中國咁多人口，要搵啲識喺重要比賽入波嘅人，真係咁難？</p><p>國足近年主要比賽成績</p><p>04/06/09　友賽　主負沙地阿拉伯1:4<br>01/06/09　友賽　主勝伊朗1:0<br>29/05/09　友賽　主和德國1:1<br>09/01/09　友賽　客負伊朗1:3<br>19/12/08　友賽　中負伊朗0:2<br>22/06/08　世盃外　客勝澳洲1:0<br>07/06/08　世盃外　主負卡塔爾0:1<br>02/06/08　世盃外　客和卡塔爾0:0<br>23/04/08　友賽　中和薩爾瓦多2:2<br>16/04/08　友賽　中負墨西哥0:1<br>來源： http://www.fifa.com <br>註：只計世界排名前90名球隊</p></body></html>