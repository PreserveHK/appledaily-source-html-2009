<html><header><meta charset="utf-8"><title>轆Book：Audi第一次爆戰意</title></header><body><h1>轆Book：Audi第一次爆戰意</h1><p>Audi旗下首部超級跑車R8，車價過二百萬，中置引擎低重心，賣弄非一般跑手本色。08年首批抵港，但就只在Showroom展示蓄勢待發嘅美態，雖然已夠驚艷，但4.2公升V8FSI引擎、全鋁合金車架，420匹馬力，唔可以親手駕馭，又點心息？等了又等，終於，唔單止可以用眼欣賞，更可以親踏油門，讓R8戰意爆發！<br><br>記者：梁美甜<br>攝影：王文忠<br>模特兒：Rorain@PureModels</p><p>玩「眼神」賣身段</p><p>07年Audi推出R8，未抵港之前，早就於電影《IronMan》、《JamesBond》等見過佢身影，當時感覺係：驚艷！一身流暢線條及電眼，24盞閃亮LED日光燈襯托一身銳利線條，何止聚焦，四周黑漆漆，為的是將R8嘅迷人身段盡情展現。亮起了LED日光照明燈，再加上透明引擎蓋，讓你睇個通透，似示威。有點高不可攀，關乎令人望而生畏嘅兇猛賣相、關乎驚人動力，也關乎身價。越難得就越叫人着迷，愛車者又點可能無動於衷？R8不僅外表出眾，內裏亦一絲不苟，用上大量碳纖及金屬物料佈置，Nappa皮革跑桶椅、B&amp;O音響組合、座椅後更有個放得落Golfgear嘅置物位等等，Cyber而豪華。</p><p>慳家戰士</p><p>R8車架沿自超級林寶堅尼Gallardo，以全鋁合金打造，採用Audi旗下4.2公升V8FSI引擎，搭配招牌quattro四驅系統以及R-tronic半自動波，馬力輸出高達420匹，0-100km/h只需4.6秒就能完成，而極速更可以高達301km/h。最出人意表係，有邊個會將Supercar同慳油聯想在一起呢？玩得超跑嘅又點會在乎幾千蚊油錢，不過慳油係引擎發展大趨勢，R8配搭嘅V8引擎更Sell埋「慳家」，官方數據顯示，R8平均油耗量為13.6L/100km，以現時油價每公升約$13.2計，R8每公里約$1.8，兩蚊都唔使。打開門，坐上駕駛席，R8駕駛艙可以話幾闊落，軚盤及波棍位置就手舒適，然後，戲肉上演！輕踏油門，好敏感，已經感受到不一樣嘅動力。持續加油，開始有強烈推背感，眨眼間，時速已經上百公里。入彎，車身搭配嘅quattro系統適時發揮功能，抓地力強而穩定，過癮！去勢勁，見好就收，收油落Brake，反應亦快而敏捷，好玩！</p><p>規格</p><p>引擎：4,163c.c.V8FSI<br>馬力：420bhp/7,800rpm<br>扭力：430Nm/5,500rpm<br>傳動：六前速手動或R-tronic自動<br>0-100/km/h：4.6秒<br>極速：301km/h<br>售價：$2,032,000起<br>查詢：合迪汽車（25281862）</p><p>變形金剛</p><p>唔係話R8又參與電影，只係因為R8又再推出兩款車型，除09年全新款5.2公升V10引擎新款R8之外，更會開發一款GT3版本，代號R16嘅後驅跑車。因為GT3賽事禁用四輪驅動，於是廠方開發全新後驅模式R8參賽。而全新R8V10，車身採用5.2公升V10FSI引擎，馬力輸出高達525匹，0-100km/h都只需3.9秒。</p></body></html>