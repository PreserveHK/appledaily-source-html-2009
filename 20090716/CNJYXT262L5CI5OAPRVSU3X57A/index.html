<html><header><meta charset="utf-8"><title>矯枉必須過正 - 左丁山</title></header><body><h1>矯枉必須過正 - 左丁山</h1><p>記者Ｇ出席一個投資講座，講者講到東亞銀行人民幣債券可以考慮，兩年期，年利率兩厘八，人民幣有升值可能，好過做港元存款。點知有台下聽眾嗌：「買唔到呀！」記者Ｇ奇怪，東亞人民幣債券好賣成咁？散戶會買唔到？後來再聽，先至知道散戶在東亞分行排隊好耐，覺得太花時間，一走了之，是故買唔到。記者Ｇ知道有一位朋友平時鍾意人民幣存款，於是打電話問朋友：「你有冇買入東亞人仔債券呀？」朋友答：「本來想買嘅，排隊一輪先至見到理財顧問，佢講解一輪，跟住話要錄音，但最後講：東亞唔會擔保人債，本金可以全部蝕晒，問我是否可以承受風險？我好自然咁答：「唔可以。於是佢話我最好唔買！唉吔，搞咗四十幾分鐘，結果竟然係咁！」<br>睇資深財經記者任美貞在《南華早報》專欄（七月十一日）寫同樣故事，講佢在又一城下午一時四十五分行入東亞銀行分行，想話買五萬元人民幣東亞債券，點知要到二點四十五分先至完成一切談話─錄音─批准─買賣嘅手續。自己當然有利息收，有數得計，而銀行分行賺到幾多佣金？任美貞計過，就係七十五大元。花咗最少三位職員嘅工作時間，起碼兩小時工時啦。任美貞慨嘆人民幣債券甚為簡單，又唔係結構性產品，為乜搞到銷售咁複雜？<br>睇完先至明白東亞銀行一啲分行點解要平日延長工作時間至晚上七時，星期六下午亦開門營業，因為賣一張人民幣債券（最少一萬元人民幣）係要唔少時間嘅，據東亞副行政總裁李民斌講，每單交易平均需要三十五分鐘左右，依足金管局與證監會最新嘅金融產品銷售程序，評估投資者可承受之投資風險……<br>文革時代好似有一句流行語，就係「矯枉必須過正」，目前香港正是如此。以買（散戶）賣（銀行）雙方之時間機會成本計，理財產品之交易成本十分昂貴，一定會對產品銷售有所障礙，直至買方費事買，賣方費事賣為止。特區政府希望今年推出官府債券，推動香港債券市場，如果用現時嘅方法去排隊買官債，唔使預我一份。</p></body></html>