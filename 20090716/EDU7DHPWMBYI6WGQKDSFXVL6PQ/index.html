<html><header><meta charset="utf-8"><title>老細呵番Rainbow</title></header><body><h1>老細呵番Rainbow</h1><p>被網上反o靚模大聯盟逐出書展的Rainbow（胡心諾）和Lavina（鍾蕙芝），前日結伴遊街時顯得沒精打采，不過Rainbow有緋聞男友兼經理人Admond陪伴，Admond更搭她膊頭呵番，兩人全程黐到實，當正電燈膽的Lavina透明。<br>前日下午，Rainbow和Lavina行經中環威靈頓街時，在場一名龍友跟着影相，本來笑唔出的Lavina即重現笑顏，當街扭動蛇腰任影唔嬲；同行Admond就搭着Rainbow膊頭行開咬耳仔，接着三人到餐廳醫肚。兩o靚模離去時貫徹慳家本色，Admond依依不捨送Rainbow搭地鐵，Lavina則坐巴士返漁灣邨寓所。<br>有指SONY不安排寫真集《夏之盛放》的o靚模入書展，慎防網民發起的抗議影響品牌形象，集團高層James昨日在電話否認：「因為寫真集直至家賣剩唔夠400本，到書展時都差唔多賣晒，出版社認為冇必要喺書展搞活動，反而下周我哋會搞慶功宴就真。」</p><p>SONY飛起o靚模</p><p>對於部份網民認為o靚模的寫真集低俗，問到James會否跟o靚模再合作？James說：「網劇仲播緊，我哋會睇咗佢哋邊個最受歡迎，下載最多先決定未來嘅合作方針。」不過前日宣傳網劇時卻踢走o靚模，改以傅穎作主打。<br>採訪、攝影：李志明、林妃</p></body></html>