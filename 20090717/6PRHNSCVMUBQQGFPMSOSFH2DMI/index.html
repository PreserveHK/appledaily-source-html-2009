<html><header><meta charset="utf-8"><title>車房仔 - 陳也</title></header><body><h1>車房仔 - 陳也</h1><p>阿仔睇「人肉沙包路障」的非法賽車新聞，猛問什麼叫做非法。五歲人搞不清合法和非法，點極唔明。成年人立心明知故犯，警方卻拿市民做防撞裝置，非法vs非法，簡直聞所未聞。可是「業界」竟說，這是一貫慣例，以往也是這樣做的。<br>飛車黨難以繩之於法嗎？未必。從今開始，警車轉用軍用裝甲車，一到入黑和清晨兩個飆車繁忙時段，直踩鬥車黑點。警車不是要來追截賽車，而係用來做路障。盲亨托世都假，鐵打的改裝車始終敵不過威武之師裝甲部隊。最好出動埋解放軍，由專業裝甲車手佈陣，肯定鍊贏思域仔。威武之師索性手執國旗一字排開，在公路快線上形成一道鐵漢人鏈，遠看就是人肉金紫荊，威武不能屈，非法賽車手哪敢埋身硬闖。當車手落荒掉頭逃走時，另一批裝甲車已經悄悄掩至，堵死後路。除非翻版盲亨識飛，無可能殺出天羅地網。<br>新聞說這次落網的喪亨幾乎全是車房仔。這就易辦，搵齊A貨梁朝偉去車房做卧底收風，車房仔手車咁辣，鄧一哥勿浪費人才，recruit做衝鋒車司機或者訓練定，做梁振英的保鏢。到他坐正做特首時，曾氏馬房剛趕得及改裝好，做了梁家車房。</p></body></html>