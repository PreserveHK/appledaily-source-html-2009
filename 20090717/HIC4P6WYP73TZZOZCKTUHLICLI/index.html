<html><header><meta charset="utf-8"><title>隔牆有耳：戚眉廣告有人唔順超 - 李八方</title></header><body><h1>隔牆有耳：戚眉廣告有人唔順超 - 李八方</h1><p>老牌吉百利（Cadbury）朱古力近年銳意刷新形象刺激銷量，今年初推出全新電視廣告Eyebrows，呢個廣告今個月初登陸香港，相信好多人睇過。新廣告簡而清，冇對白，僅得一對小朋友跟住電子錶節拍戚眉戚眼跳「眼眉舞」，喺外國出街後頻頻攞獎，YouTube點擊率逾400萬次，不過有香港人卻睇唔順眼，竟然有20人向影視及娛樂事務管理處投訴，批評教壞細路。</p><p>20人投訴教壞細路</p><p>據知戚眉廣告月初播出後，最少有20個市民向影視處舉報，不滿廣告教壞細路，擔心小朋友會有樣學樣擠眉弄眼，有失斯文；有個港大碩士生批評廣告令人睇到好唔舒服，指摘廣告公司唔應該搵小朋友做表演工具。<br>無綫亦證實外事部熱線收到三個電話投訴，無綫強調所有廣告出街前，都要經內部檢定小組審核，符合條例冇違規先會播出。根據程序，影視處接投訴後會要求播放廣告嘅電視台提供資料，若有涉嫌違反廣播條例，會交廣播事務管理局審議，暫時唔知有乜結果。</p><p>網民反應有讚有彈</p><p>呢個推銷牛奶朱古力廣告主旨係Sharethejoy（開心預埋你），估唔到引起咁大爭議。八方問過一位師奶，佢直指廣告教壞人，不過佢個仔卻即刻模仿廣告眼眉跳，好鬼馬。網民意見更強烈，「睇完個廣告都唔知佢想做咩！」、「超唔鍾意呢個廣告。」甚至有人要求停播；亦有唔少人大讚廣告滑稽過癮，有創意，好吸引。<br>香港廣告商會主席袁文俊話，好廣告要有創意，吉百利廣告手法特別，能夠引起觀眾注意，佢話其實廣告商同創作人都好在意廣告會唔會惹人反感，否則損害品牌形象得不償失，佢舉例早排有個廣告拍攝低胸女侍應招呼細路顧客，咁樣推銷兒童餐效果可能適得其反。<br>代理吉百利嘅四洲公司話廣告以幽默手法表達分享歡樂訊息，喺其他地方播出後反應好好。八方認為，香港發展創意工業需要創意同包容，放鬆啲啦，香港人。<br><br>mailto:pf_lee@appledaily.com</p></body></html>