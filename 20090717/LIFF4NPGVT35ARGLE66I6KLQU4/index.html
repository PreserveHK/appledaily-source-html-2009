<html><header><meta charset="utf-8"><title>金手指：有急單？收數Goodluck! - 孫柏文</title></header><body><h1>金手指：有急單？收數Goodluck! - 孫柏文</h1><p>早前發生「人block」事件，朋友呢幾日議論紛紛、各有己見。<br>時間：90年代初。<br>地點：觀塘。<br>背景：葉繼歡揸住支AK47行街街……<br>人物：路人甲、差佬乙。<br>乙（跪地指住甲）：你你你，過來。<br>甲：咩事阿sir。好驚呀！<br>乙（指住乙與葉之間嘅行人路）：我要查你身份證，你企定喺度唔好郁，郁就拉你阻差辦公。<br>有人話鄧竟成係飛虎出身，只得四肢發達，我就話佢有諸葛孔明嘅智慧。因古有草船借箭，今有roadblock搶車。<br>今時今日啲花旗國金融機構嘅命途，真係有人今朝要執笠，又有人漏夜賺大錢。孫柏文睇高盛業績，係好勁。咁呢邊廂高盛勁時，個邊廂就有CIT就死得。金融機構輸錢唔使死，要去到執笠田地，永遠都係馬多夫個隻，即係好多個煲水滾，不過唔夠煲蓋。</p><p>百年老店執笠牽連大</p><p>百年老店CIT，一路以來用佢哋嘅江湖地位，以平息借短債，跟住掉轉頭放債。不過佢哋家陣應冇能力借新錢還舊債，因已被信貸市場判死刑。<br>CIT執笠關香港人咩事？CIT喺花旗國專做中小企生意，借錢畀超過30萬個零售商。試問特區又有幾多公司同花旗國做生意，當中又有幾多花旗國客戶靠CIT放數周轉？冇錢周轉，又點還錢畀香港出口商？<br>有急單？收數時goodluck囉！<br> http://phatdat.blogspot.com <br>孫柏文</p></body></html>