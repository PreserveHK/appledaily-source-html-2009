<html><header><meta charset="utf-8"><title>Netbook發功　扭擰Touch芒</title></header><body><h1>Netbook發功　扭擰Touch芒</h1><p>行入腦場，Netbook成行成巿，從外形睇，都係10吋芒，分別不大！論規格，相差更小。唔想部Netbook同人撞款，當然要揀部突出啲嘅！GIGABYTE就知道如何出位，日前推出兩款特別型號Netbook，T1028X可以扭芒變身TabletPC，篤芒操作；另一部M1022M2，附有專用Docking，插上去就可由Netbook轉換成Desktop，一機兩用夠方便。<br><br>記者：許福合<br>攝影：楊錦文</p><p>180度轉芒
</p><p>T1028X與一般Netbook最大不同，係使用可旋轉觸控屏幕，能夠完全180度反轉，變成一部平板電腦TabletPC，屏幕上已附有Stylus筆，方便書寫及操作，而廠方亦貼心地裝埋蒙恬手寫程式，要寫中文都無問題。<br>屏幕大小雖然都係Netbook常見嘅10.1吋，但使用LED背光燈屏幕，畫面質素明顯較好，而且重點係解像度可以去到1,366×768，顯示空間更大，開住MSN再睇網頁都唔覺逼，但要留意字體相對較細，可能要校大啲喇。</p><p>隨時Check電
</p><p>咖啡色嘅機身，整體觀感其實都相當不俗，唯一要彈係機背嘅電池，成嚿凸出機身外，要扣番些少分喇，還好用上6-Cell電池，可以玩到6個半鐘。T1028X有個Touch芒，但鍵盤仍然相當重要，雖然未用上獨立按鍵設計，但92%全尺寸鍵盤按鍵軟硬適中，手感不俗。而鍵盤下嘅TouchPad屬於多點操控，要上下捲動網頁，或放大縮細相片都好用得多。另外，機身上會見到個「SmartManager」快速鍵，可以直接控制音量、Wi-Fi、藍芽、光度等開關，咪睇小「SmartManager」，有用開Netbook就知，上面嘅開關功能真係好方便。</p><p>Profile</p><p>處理器：IntelAtomN2801.66GHz、<br>記憶體：1GB、顯示：Intel945GSE、<br>屏幕：10.1吋（1,366×768）、<br>硬碟：160GBSATA、<br>操作系統：WinXPHome、<br>其他：SD/MS讀卡器、藍芽2.1、802.11b/g/n、130萬像素鏡頭、<br>體積：265×214×41.4mm、<br>重量：1.48kg、<br>查詢：Honnic（23077390）</p><p>同場加映<br>M1022M2可變Desktop</p><p>另一部新機——M1022M2無T1028X咁花巧，雖然顯得平凡，但更符合Netbook身份，白色機身，10.1吋1,024×600LED屏幕，1GB記憶體配160GBSATA硬碟，網絡方面支援藍芽2.1及802.11b/g/n，正正係Netbook大路規格，不過留意跟機送埋個Docking底座，底座可用VGA介面接駁顯示器，另外亦有2組USB可駁鍵盤及滑鼠，只要M1022M2插上底座就會變成Desktop咁用，咁多實用嘅功能，而價錢都係4千樓下，計落更抵用。</p><p>Profile：IntelAtomN2801.66GHz、1GB記憶體、160GB硬碟、<br>130萬像素鏡頭、重量1.3kg</p></body></html>