<html><header><meta charset="utf-8"><title>轆Book：趷起條尾撐藍天</title></header><body><h1>轆Book：<br>趷起條尾撐藍天</h1><p>日產TIIDAGreen最新成員、多個尾嘅Sedan登場。點解TIIDA突然可以加入環保陣營？咪因為去舊換新囉，仲要換夠三樣咁多！改良引擎、波箱之餘，仲加入新環保科技，咁就即時得到政府認可為環保車。得益嘅當然就係一眾用家，慳唔少吖嘛，高層次啲睇，咪就係為環保出咗分力囉！<br><br>記者：梁美甜<br>攝影：譚盈傑<br>模特兒：Debby@PureModels
</p><p>波箱引擎大升級</p><p>日產上個月初推出全新TIIDAGreenSporthatch，加晒型仔包圍登場之後，三廂式房車TIIDAGreenSedan亦抵步，加入慳油環保行列，新車同樣配備新引擎、新波箱及N-Logic環保科技系統，三管齊下為環保出力。<br>全新1.5公升HR15DE全鋁合金引擎配全新XtronicCVT電子波箱及ASC智能轉波系統，藉傳動系統嘅升級及改良以達「Green」環保級數，輕量化及耐熱度高引擎輸出109匹馬力，亦能更有效地將汽油轉化作動力，一啲都唔嘥。智能波箱系統亦能根據駕駛者習慣同路面環境，調節轉波時間從而提升汽車表現。副偈同波箱勁咗之外，新車更配備全新N-Logic環保科技系統，停車時會自動將波段調至N波，從而減低引擎負荷及能量流失，再加上改良唔少車身設計及系統，務求令TIIDAGreen燃油效益更好，性能表現更高。</p><p>每公里六毫</p><p>環保改裝後嘅新車得到政府減稅萬多元，以現時車價$157,800計，減稅後即係$144,800，加上官方數據顯示耗油量為20km/L，以現時油價約$13.5/L計算，即約$0.67/km，呢個數字最實際啦！房車型個尾箱容積相當可觀，幾個行李篋都放得落，個尾翼令外形更具動感；空間闊落長輩老人家上落方便亦坐得舒服。Sedan亦可以變形，今日呢部就加入多個選裝，好似尾翼、電鍍車牌框、電鍍鬼面罩、ParkingCamera等，加料後型咗之餘實用性亦高咗。環保掛帥嘅新車性能依然唔錯，跑車式懸掛系統令起步加速及入彎抓地力等方面都有平穩表現。</p><p>規格</p><p>引擎：1,498c.c.直四CVTC<br>馬力：109ps/6,000rpm<br>扭力：15.1kgm/4,400rpm<br>傳動：XTRONICCVT，前驅<br>售價：$144,800<br>查詢：合誠汽車（22621088）</p></body></html>