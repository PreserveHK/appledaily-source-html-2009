<html><header><meta charset="utf-8"><title>敏妮Talk：銀行內部指引 - 溫敏妮</title></header><body><h1>敏妮Talk：銀行內部指引 - 溫敏妮</h1><p>前兩日公司同事同敏妮講咗個故事，話說佢朋友見八達通自動增值好方便，所以就去某大銀行申請呢個服務。同事朋友搞掂晒啲手續，諗住張八達通到時到候會自動增值，點知唔work，佢於是打電話去問銀行職員，得出嚟嘅答案認真出人意表。<br>位職員同佢講，張八達通第一次要負夠35蚊先至識得自動增值。同事朋友唔知點樣可以控制到，第一次負到35蚊，個問題係，佢張卡嗰陣負咗兩蚊，已經唔可以再負嘞。同事就幫朋友諗咗個解決方法，叫佢用現金入噃啲錢入張八達通度，然後計好數，再用嘟卡買嘢。不過都唔成功，後來同事朋友終於解開個謎，原來係要銀行出封信俾佢，拎去港鐵站辦手續，先可以啟動自動增值服務。</p><p>送積分息事寧人</p><p>咁點解開頭位銀行熱線職員會有咁嘅答覆，同事朋友於是再致電銀行熱線，今次嘅答案係，根據銀行內部條款指引同推廣。同事朋友不憤呢個指引，於是向銀行有關方面投訴，結果銀行息事寧人，送咗兩萬分信用卡積分俾佢，仲同佢講唔知個職員點解咁講。<br>敏妮要重申，呢個唔係笑話，係真人真事。<br>溫敏妮<br> http://wanmanli.com/blogs/ </p></body></html>