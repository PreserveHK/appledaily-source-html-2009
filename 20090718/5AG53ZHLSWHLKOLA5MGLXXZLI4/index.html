<html><header><meta charset="utf-8"><title>反o靚模盟主見Lavina即轉軚獨轟周秀娜</title></header><body><h1>反o靚模盟主<br>見Lavina即轉軚獨轟周秀娜</h1><p>【09書展星戰場　22/7-28/7】o靚模入侵書展引起網民杯葛，以4萬人之力迫使鍾蕙芝（Lavina）和胡心諾（Rainbow）等人放棄在書展舉行簽名會，道德網民跟o靚模兩幫人馬似乎勢成水火，就在兵慌馬亂之際，計劃於書展開幕當日靜坐的反o靚模召集人Isaac（張振海），昨日在中環跟Lavina進行歷史性「破冰」會談。未見34E的Lavina時，Isaac只知對方性感，但經過60分鐘促膝長談後，Isaac自言對Lavina徹底改觀，大讚她思想理性，矛頭又轉向另一o靚模周秀娜，直斥獻吻會跟書展無關。</p><p>身為反o靚模網民之首的張振海，昨日與Lavina相約在中環一餐廳內進行對談，因先前曾屢次隔空過招，有過種種誤會，起初兩人均表現拘謹，雖然相鄰而坐，但彼此間隔着十丈遠距離。18歲的Isaac面對34E的Lavina更表現得頗不自然，還是22歲較成熟的Lavina先打破隔膜，主動坐近Isaac身旁，並在自備的《夏之盛放》寫真集上簽名送給Isaac，其後Lavina推銷自己的寫真集時，Isaac也投以欣賞目光。以下是兩人的詳談內容。<br>L：Lavina　I：Isaac　記：記者</p><p>「着比堅尼影相冇問題」</p><p>L：	我哋本寫真集係經過審核，係適合嘅……即係唔使包膠袋，唔係淫褻。（Lavina逐頁逐頁翻開《夏之盛放》寫真集）我哋本寫真集係一個愛情故事，相片係陪襯，本書都好健康。<br>I：	你揭嗰陣我有睇過，冇問題㗎，我覺得OK，健唔健康每個人定義唔同，我自己覺得冇問題，好多男人自己平時睇嘅更加過份。（摸頭笑）<br>L：	我哋好多相係着番衫，唔係故意賣弄性感。<br>I：	（猛點頭）係呀，係呀，着比堅尼影相冇問題㗎，去沙灘都大把比堅尼啦。<br>（Isaac被Lavina一輪嘴的硬銷攻勢打動，態度開始沒有之前強硬。）<br>I：	我係針對太過火嘅宣傳，令書展道路好擠逼，fans叫囂，影響書迷，我建議將書展同寫真宣傳分開，咁你哋都有充足空間，咁你樂唔樂意有新嘅展覽？<br>L：	（認真的思索一會）香港係有言論自由，大家可以表達自己嘅意見，我贊成大家講出自己嘅心聲，但要尊重別人，有時會言論過激。我有睇番你嘅回應，我知你嘅初衷唔係咁，亦都唔係主要針對o靚模。<br>I：	其實我係對事不對人。<br>L：	你覺得其他藝人出書又點？<br>I：	如果造成騷動，影響書迷，當局都要管理。過往有經驗，太多人衝住明星而嚟，為影相、握手同簽名，秩序有問題，未必寫真集造成混亂。<br>（雙方圍繞書展問題理性討論了一輪，關係和睦。）</p><p>獲贈寫真集稱會珍藏</p><p>記：	呢次接觸過Lavina後，會唔會對佢印象改觀？<br>I：	性格好好㗎，我覺得佢（Lavina）講嘢好makesense，幾好。<br>L：評價呢？<br>I：係OK嘅。<br>（Lavina再三提醒Isaac要好好珍藏她的寫真集，Isaac表示會尊重女友意見才一同欣賞。）<br>其後Isaac主動提到o靚模周秀娜在書展舉行獻吻會有問題，他說：「好有可能造成滋擾，首先會排長龍同喧鬧，獻吻會呢樣嘢一路以嚟都冇，同書展冇關係，簽名會都仲話簽喺本書度，一年一度嘅書展應該維持佢嘅獨特性，邊個係周秀娜，我都記唔出。」<br>採訪：比華利<br>攝影：陳慧安<br>場地提供：LUX</p><p>小八卦：Isaac遭網民起底</p><p>18歲英國留學生張振海（Isaac）日前在Facebook發起反o靚模大聯盟，瞬間成為風頭人物。雖然事後Isaac入後波改口稱沒有反o靚模，只是針對貿發局云云，但其底細已被網民起乾起淨。他的Facebook有600多名好友，而找來的照片中，Isaac穿上「SexProfessor（性教授）」字樣潮T，又試過舉反V手勢拍照，可見他平日愛好抱不平。</p><p>採訪手記：挺胸合照動L上身</p><p>Lavina昨日因工作姍姍來遲，累Isaac呆等1個鐘，不過她十分識做，甫見面即主動與Isaac握手，不過Isaac懶洋洋坐在座位上，握手時未有站起來，幸好對談的過程中二人有傾有講。臨離開前Lavina再次主動跟Isaac握手道別，並送上親筆簽名的寫真集《夏之盛放》給他作紀念禮物，這次Isaac雖然有站起身，但站姿如「攣弓蝦米」，Lavina即喝一句：「你企直啲啦，影相靚啲。」Isaac馬上「動L」上身，挺直腰背與挺胸的Lavina合照，相映成趣。
</p></body></html>