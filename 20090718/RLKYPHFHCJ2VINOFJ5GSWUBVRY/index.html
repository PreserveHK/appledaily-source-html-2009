<html><header><meta charset="utf-8"><title>轆Book：限量SLK黑　黑白纏綿</title></header><body><h1>轆Book：<br>限量SLK黑　黑白纏綿</h1><p>2Look版SLK剛到港，齋睇一黑一白車身，以為Facelifted小改款，見到實物先知「2Look」靈魂喺晒內櫳。兩張仿桶椅黑白互溝，對比強烈，再撞黑白線交叉車邊，將兩種強烈顏色交錯纏綿一起，未計錶板、胎軨、頭燈都有改動，齋睇全球限量300部都只比普通版多2萬，已有足夠理由升級換車。<br><br>記者：徐影龍<br>攝影：楊錦文<br>Model：Joanne</p><p>黑白皮椅複雜美麗</p><p>玩限量版，唔係加一兩個獨有車徽就可了事。Benz呢部全球限量僅300部嘅2Look版SLK，從車外睇真係唔覺有乜分別，但一打開硬頂摺篷，內櫳極為鮮明嘅黑白撞色效果立時令人眼前一亮。兩張仿桶椅不單止配上nappa軟熟靚皮，仲用上黑白雙色配搭，值錢之處在於其複雜性，頭枕、椅背用白色，兩邊夾腰位同椅背用番黑色，但中間再加多一層白色皮，邊位再用黑線交叉車邊，將黑白兩色完美拼合，車價只比舊版貴2萬，唔好講限量獨特性，淨係計手工，呢2萬已值回票價。<br>白色皮椅雖然好靚，但打理上真係要好小心。個人經驗，一向好小心打理屋企張雪白梳化，但估唔到俾條新牛仔褲揩到一笪笪淡藍色，若然你架2LookSLK不幸有同樣遭遇，就算有師傅包得番咁複雜咁靚嘅皮，都分分鐘唔止2萬蚊。</p><p>白色車身玩得更盡</p><p>2Look版車身只得黑或白選擇，未知每隻色到港名額有幾多，但有得揀嘅話，我會強烈建議要番白色車身，事關頭冚散熱位、兩邊鬼面罩、下方氣壩、巨型BenzLogo，仲有新換上嘅頭燈內框等，全部都係黑色，襯番雪白車身，最能將2LookStyle發揮得淋漓盡致，唔使開篷睇黑白內櫳，已經知你揸緊限量版SLK，比黑色車身更搶眼。<br>2Look版SLK共有3款引擎配置到港，包括SLK200K、300同350，今日試嘅為入門級SLK200Kompressor，引擎規格跟舊款SLK一樣。雖然排氣量為1.8L，但叫得SLK200K，廠方話表現拍住2.0L引擎，一般路面着實有番2.0L應有嘅表現，只係偶爾斜路停燈位，再靜止起步時，踩大油爆住起圍，少咗份狠勁，始終德國車鋼水好夠硬淨，車重1,415kg，頭段當然跟SLK300、350有啲距離，但勝在慳油，官方數字僅約$1.11/km，若車主介懷耗油量，呢點絕對值得參考。</p><p>BenzSLK2Look特別版規格</p><p>引擎：1,798cc直四<br>馬力：184hp/5,500rpm<br>扭力：250Nm/2,800-5,000rpm<br>傳動：5速+/-半自動波<br>售價：SLK200K（$535,000）<br>SLK300（$619,000）<br>SLK350（$700,000）<br>查詢：仁孚行（28957339）</p></body></html>