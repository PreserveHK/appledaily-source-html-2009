<html><header><meta charset="utf-8"><title>AV藍：行版iPhone3GS勁缺貨</title></header><body><h1>AV藍：行版iPhone3GS勁缺貨</h1><p>蘋果香港上個禮拜五網上開賣iPhone3GS齋機，16GB同32GB分別賣5,388蚊、6,288蚊，比水貨仲平咗約五嚿水，即刻打沉水貨機。早兩日先達廣場G-WorldMobile手機店老闆阿Lo冇晒心機咁同小藍講，水貨3GS全日都賣唔到一部，要減價一成先有得做。</p><p>水貨價企番硬</p><p>小藍噚日再搵阿Lo傾吓乜嘢環境，佢笑笑口話，行貨3GS大缺貨，喺蘋果網訂機要排成一個月先有貨，有成萬個客輪緊，而3香港都缺貨，咁嘅形勢造就水貨生存空間囉，啲客唔使等即時有機攞，大約一日都賣到10幾部，部份仲係內地客㖭。有需求機價都企番硬，但水貨3GS都比啱啱出嗰陣平咗，家美國解鎖版16GB同32GB賣5,880蚊同6,880蚊，歐洲即用版分別賣6,480蚊同7,480蚊。<br>阿Lo話，3GS確實幾好賣，其他Smartphone近排靜晒，好似Nokia新機N97之前賣得好好，呢排麻麻哋，水貨跌到賣4,600幾蚊。<br>小藍都想出番部3GS，入場費5,388都幾貴。阿Lo話，如果用開iPhone2G都可以嚟佢度trade部3GS，最多可以平2,000蚊，「都有人嚟機換機，但用3G嚟trade就比較少，話晒3G可以upgrade用3GS新嘅OS3.0，啲客唔會咁心急換機。」</p></body></html>