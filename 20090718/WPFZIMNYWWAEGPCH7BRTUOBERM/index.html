<html><header><meta charset="utf-8"><title>書展の十不思議事件</title></header><body><h1>書展の十不思議事件</h1><p>09書展　星戰場<br>香港書展搞咗20年，得罪講句，幾乎年年都有蝦碌事。就如去年怪風吹襲傅穎連身裙，有誰估到女神會穿阿婆底？鄺美雲為愛犬Cash撰寫深情日記，但主角不得進場在家獨憔悴；陳苑淇寫下絕對零Fans的紀錄。不過最精采呢當然是今年o靚模群攻書展，與道德之士、電車男所引發的恩怨情仇三角錯，嗰頭鬧完又要睇，你話係咪最不可思議先？<br>撰文：蘇芬妮</p><p>傅穎UFO飛阿婆底　08年</p><p>女星在書展爭割肥羊各出奇謀時有所聞，能借助自然界力量的，天下只有傅穎（Theresa）一人。Theresa去年推出專輯寫真集《Smiling》，既要對抗趙碩之、Angelababy等o靚模，又要跟同公司的Stephy暗鬥，內外夾擊。<br>才女不慌不忙自有妙計，居然想到在灣仔行人天橋派postcard，時正值7月烈日當空，Theresa居然孔明上身來一招借東風，短裙被怪風局部吹起，露出打底褲，成功搶盡風頭。可惜千算萬算，Theresa居然沒有穿T-back，需知那條阿婆白底褲多麼殺風景呀！Theresa今年再接再厲推出繪本散文集，聲稱遇上疑似鄭中基的愛情騙子，結果被陳輝虹暗寸是幽靈所為，玩完孔明玩幽靈，Theresa真叻女。</p><p>趙碩之簽名會腰斬　08年</p><p>趙碩之去年推出首本寫真集，36D胸降簽名會，震盪會展，200名電車男手持寫真猶如營火會般圍着趙碩之團團轉，結果情況失控，簽名會中途被逼腰斬。當年騎劫書展的，電車男也有份兒。</p><p>Cash出書不得內進　08年</p><p>入書展買書當然要帶cash啦，可惜不是人人都可以，至少鄺美雲（Cally）就唔得。去年Cally斥資六位數字，為愛犬Cash推出寫真《CashHappyBook》，平日見Cash穿金戴銀食鵝肝嘆水療，過着上等人生活，偏偏會展有嚴文規定禁止動物入場，理得你是神犬拉茜抑或是導盲犬小Q，害得Cash落魄神傷好幾天呀！反正Cash冇得入場，Cally今年新書《雲觀世界》教人用佛學角度投資，無謂勾起Cash傷心事啦！</p><p>o靚模比堅尼搶灘　09年</p><p>書展被明星騎劫已是不爭的事實，今年除了一眾o靚模出寫真集外，連一眾明星名人推出超過40本書，都算是破了書展紀錄。書展還未揭幕已日日頭條，也是史無前例，o靚模今年推出比堅尼寫真《夏の盛放》（右圖），引死唔少電車男。講笑咁講，貿發局明年也不需擔心如何推廣書展，反而有如Isaac哥所說，諗清諗楚怎樣改善噪音、疏通人流、以及劃分甚麼明星區簽名區算罷！</p><p>陳苑淇簽名會零Fans　07年</p><p>07年書展現場直播：櫃台搭好了，鐵欄架起了，私家筆也注滿了墨水，陳苑淇一切準備就緒，只等待fans光臨，這樣等了5分鐘，等了又5分鐘，眼見人家的攤位擠滿人群，再看自己的寵物新書《牠們不是名牌》堆滿幾層，這下子陳苑淇心急了，暗忖難道寵物書真的連一本也很難賣出嗎？結果她成為書展簽名人數最低紀錄保持者。與她鄰坐的麥玲玲，以4名fans之差力挫陳苑淇。據知今年麥玲玲的新書《女人都是這樣談情的》不會搞簽名會，點解？因為陳苑淇冇書出囉。</p><p>Niki疑搵槍手代筆　06年</p><p>這個「才女」輩出的新世代，明星出書傳有幕後代筆已不是新聞。周麗淇（Niki）06年推出《ChildWoman手冊》，由好友傅佩嘉畫插圖，文字聲稱由Niki包辦，但字裏行間卻流露着傅佩嘉的筆迹。被人笑足一年，Niki翌年食髓知味推出散文集《細味心事》，今年還撰寫日本東北遊記，力證自己滿肚墨水唔使假手於人。</p><p>欣宜減90磅大蛻變　04年</p><p>當市面湧現乜乜堂、物物站的特效減肥清單時，大家都對收身療法的成效存在過疑惑。不過只要親眼看見鄭欣宜04年現身書展的cute樣，你就會相信廣告口號並非信口雌黃。欣宜當年激減90磅，推出《我的減肥日記》在書展擺賣，以粉紅色花邊厘士配襯的黑色吊帶背心現身簽名會，昔日肥嘟嘟的形象一掃而空。過百市民圍着欣宜評頭品足之餘，還拿相機拍下這個奇蹟。</p><p>謝霆鋒寫真大割價　03年</p><p>o靚模出寫真就行通街，靚仔出寫真又如何？03年霆鋒人氣麻麻，連帶寫真集都乏人問津，結果要大劈價由原價$128減到$45散貨，就連簽名會捧場人數都只得烏蠅仔數十隻，該煨囉！至於自命型男的余文樂當年都輸喺啤梨葉文輝手上，兩人同場較量舉行簽名會，啤梨迷以人海戰術淹沒樂仔，唔講還以為他是啤梨fans之一。</p><p>張小嫻簽名女王　00年</p><p>女星o靚模殺入書展前，全是真正才女的天下。00年的書展，綠洲就如海市蜃樓般浮現在這片文化沙漠中。當年一眾女作家如張小嫻、林燕妮、李敏、梁芷珊及深雪等都有舉行簽名會，與o靚模不同的是，她們是真心想見讀者。當中以張小嫻最受歡迎，簽名會由下晝3點開始，一簽簽到6點，人龍從未斷過。</p><p>刀光劍影成歷史　98年</p><p>曾幾何時，香港書展最多人看的並非是書，而是甚麼雪飲狂刀、絕世好劍等名字響噹噹、但僅能開信的模型刀仔。當年書展還會展出漫畫，吸引大批年輕人入場，令真正想來買書的讀者帶來不便。直至99年，漫畫節跟書展分拆，書展賣刀也成為歷史。</p></body></html>