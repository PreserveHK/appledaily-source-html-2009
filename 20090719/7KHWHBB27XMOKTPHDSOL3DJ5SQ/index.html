<html><header><meta charset="utf-8"><title>娛圈360：我們的90年代</title></header><body><h1>娛圈360：我們的90年代</h1><p>80年代是傳奇誕生的時代。90年代，神話消失，換上是無厘頭，醉生夢死，嬉笑怒罵。甚麼四大天王、玉女小花、師奶殺手以至小燕子，臉孔甜如蜜，笑容星閃閃，但毋須實力。觀眾只需要年輕的肉體。<br>回歸前7年，人心惶惶；回歸後，雞毛鴨血。<br>面對恐共情結，搞笑表姐聊博一笑；風雨飄搖，《大時代》陪你笑看風雲；哭不出來，笑聲拍板打到你笑中有淚；有寃無路訴，phone-in節目打救你。回想那十年，真不容易。<br>撰文：吳佩思、黃珈楠</p><p>1.四大天王</p><p>張學友、劉德華、黎明、郭富城，黎明賑災獻唱「我又怕心難死」轉key勁走音，還有城城金句：30歲前唔失身。</p><p>2.玉女</p><p>一定要長頭髮。唱功毋須好但五官要精緻。掌門人有周慧敏（圖）和楊采妮，受歡迎程度還看Yes卡和信和賣相指數。</p><p>3.周星馳</p><p>憑精奇骨格闖影壇，角色名大多叫阿星。越紅越寸，96年演寸爆食神史提芬周，唔扮嘢做自己。</p><p>4.王家衛</p><p>91年憑超班作《阿飛正傳》攀高峯，上映當日王家衛驚到要老友劉鎮偉在cafe陪坐天光。</p><p>5.《大時代》</p><p>方家三兄妹與四隻蟹被掟落街，玲姐瀕死尋戒指……最後慳妹隨着紅絲巾飄飄，離開紅河村了。</p><p>6.王菲</p><p>改名王靖雯乘《尾班車》來港，改搭尾班機赴美學藝。學成返港做番容易受傷的女人豆泥嫂。</p><p>7.王傑</p><p>越「嬲幽」癡女越狂。初來港蓄短髮尚算乾淨，《誰明浪子心》奠定浪子形象，齋唱悲歌。</p><p>8.林志穎</p><p>17歲台灣小旋風林志穎，愛穿BodyGlove及勁厚shoulderpad，髮型勁似城城。</p><p>9.金牌監製鄧特希</p><p>開拍《壹號皇庭》教你品味生活，閒來落bar，98年《妙手仁心》再斬四両，開始走火入魔。</p><p>10.師奶殺手</p><p>師奶癡戀電視小生。高檔有西裝形羅嘉良，平民化有型警陶大宇，書生形有吳啟華。任君選擇。</p><p>11.台灣歌手</p><p>香港偶像派被台灣幫殺得片甲不留。陳淑樺、伍思凱、張洪量、優客李林，教你聽歌學國語。</p><p>12.《還珠格格》</p><p>瓊瑤劇和亞視在港幾十年都紅不了，小燕子和紫薇格格卻打破悶局，來港宣傳fans更逼爆玻璃。</p><p>13.鄭秀文、許志安</p><p>緋聞比愛情更經得起時間考驗。許鄭華星地下情由92年《其實你心裏有沒有我》唱到現在。</p><p>14.《午夜凶鈴》</p><p>一盒錄影帶，睇完就會離奇死亡，最經典係貞子會喺電視度爬出嚟，仲有人睇完部戲之後嚇死咗。</p><p>15.《天若有情》</p><p>華Dee與千金JoJo之戀震撼MK，穿上婚紗騎電單車踏上最後一程……主題曲插曲同樣催淚。</p><p>16.木村拓哉</p><p>木村憑《悠長假期》、《戀愛世紀》等日劇攻陷香港，水晶蘋果更成為冧女的最佳禮物。</p><p>17.卡拉OK</p><p>怎能忘記飛圖台柱梁雁翎？《像霧像雨又像風》晚晚播，長髮飄飄娘味十足，仲有異國風情伴碟。</p><p>18.煲日劇</p><p>老翻VCD興起，由柴門文《東京愛的故事》開始，日劇迷大嗌：《上帝！請給我多點時間》。</p><p>19.《X檔案》</p><p>觀眾全情投入跟莫探員與郭探員追尋不可思議外星生物奇異事件，還真以為戲外兩人是恩愛夫婦。</p><p>20.《超級無敵獎門人》</p><p>超級無敵估歌仔、馬拉松、乒乓波……玩足14年，獎老曾志偉冇高過，遊戲冇變過。</p><p>21.《真情》</p><p>善姨好姨容姨叉燒炳。張慧儀死而復生，雙雙忍痛讓愛兼送仔。我至鍾意都係MayMay同低B瓊。</p><p>22.《包青天》</p><p>何家勁翻生之作。包大人金超群為尊重此角宣佈暫停行房，一禁就禁足2百幾集。</p><p>23.肥師奶</p><p>由棄婦變女強人，陳秀雯以精湛演技感動萬千師奶，多年後輪到劇中好姊妹鄧萃雯做師奶兵團。</p><p>24.《長腿叔叔》</p><p>唐韋琪一曲走天涯。細個希望像茱迪一樣寄宿唔使俾父母管，大個梗希望真係有個長腿叔叔啦。</p><p>25.《侏羅紀公園》</p><p>史提芬史匹堡代表作之一，恐龍栩栩如生，擘大口嚇親不少觀眾。全球票房狂收順勢拍多部續集。</p><p>26.《古惑仔》</p><p>細細粒與陳浩南，浪漫悲情。「呢度我話事！」殺入銅鑼灣。現實中伊健因演得太神似失去不少工作。</p><p>27.和記廣告</p><p>黎明換過N個阿May，其中一個係童愛玲。金句如「有緣嘅話，我哋會再見」。</p><p>28.《BeachBoys》</p><p>反町隆史（左）和竹野內豐（右）鬥剝衫的日劇《BeachBoys》堪稱經典，當年和木村三分天下。</p><p>29.《表姐你好嘢》</p><p>神奇公安鄭碩男動輒出槍，春情勃發又要扮矜持，瞓水床以為鬼上身，唱歌唱爆杯，仲封埋影后。</p><p>30.TakeThat</p><p>港女必迷的英國男子五人組，隊中最唔突出的RobbieWilliam96年單飛卻成了樂壇巨星。</p><p>31.解剖外星人</p><p>當一班儍人對着一個假人解剖解足一星期成為高收視節目，無綫嘅《城市追擊》有慾海肥花控訴被姦都唔出奇。</p><p>32.奇洛李維斯</p><p>來來去去得一號表情，但勝在靚仔角色又有型，造就電影《生死時速》和戲中所戴的G-shock手錶。</p><p>33.寶麗金三小花</p><p>（左起）湯寶如、劉小慧與黎瑞恩三大玉女。當年三小花今日最愛攻四方城。</p><p>34.葉玉卿</p><p>冰後藏着軟肉溫香，葉玉卿出位路第一招。第二步拍三級片兼出唱片，之後殺入電視從良。</p><p>35.寫真熱</p><p>胴體熱浪襲九十年代。天使徐若瑄與舒淇，攞命有李莉莉，嚇人有徐錦江，最認真竟也是他。</p><p>36.海潮</p><p>變態版《長腿叔叔》，海潮溫碧霞無論泰山裝或大領衫，統統變斜膊衫晒香肩附送心形嘴。</p><p>37.火車鬧鬼廣告</p><p>小孩玩火車玩玩吓多咗個，嘴角又多笪血迹。有傳他們拍攝九鐵廣告後失蹤，每聽到火車的響按聲，都會想起他們。</p><p>38.黎姿</p><p>《白恤衫》內藏愛美神飛彈，《你是明日意義》凸顯她的單薄唱功，難怪演戲較易令人接受。</p><p>39.林夕VS黃偉文</p><p>兩大填詞人寫盡90年代男歡女愛。黃偉文當年憑《你沒有好結果》一鳴驚人，越填越勇。</p><p>40.合唱歌</p><p>《相思風雨中》、《現代愛情故事》、《相逢何必曾相識》──張智霖、許秋怡更傳出緋聞。</p><p>41.《男兒當入樽》</p><p>別說晴子，單看流川、櫻木對籃球的熱誠，一股熱血正在燃燒，即刻要落街轉身射個三分波！</p><p>42.《EspeciallyForYou》</p><p>每日放工放學，都會聽到電台熱播JasonDonovan與KylieMinogue這首合唱lovesong。</p><p>43.《無人駕駛》</p><p>「喂，我打通咗呀？阿邊個，我……」嘟一聲，唔好意思，因為你爆粗。商台晚間節目，任你噏冇主持。</p><p>44.飯島愛</p><p>有「T-back女王」的稱號，成為首位成功打入藝能界殿堂的AV女優，可惜紅顏薄命。</p><p>45.周華健</p><p>情越濃越會化不開，香港仔台灣成名，光榮回歸，唱作皆能，氣勢直逼四大天王。</p><p>46.傳記片</p><p>呂良偉增肥40多磅拍《跛豪》勁收，掀起風雲人物熱，藍江傳雷洛傳新哥傳奇陸續出籠。</p><p>47.《新不了情》</p><p>當廟街歌女遇上霉音樂人，靚靚和青雲狂放催淚彈，靚靚的死此刻我仍揦住揦住。</p><p>48.碧咸與辣妹</p><p>萬人迷球星離奇娶了當紅女子組合SpiceGirls成員Victoria為妻，令萬千少女心碎。</p><p>49.《風雲》</p><p>馬榮成漫畫，曾改編成電影，鄭伊健飾演聶風，郭富城扮步驚雲。人人褲袋梗袋一本，潮流標誌。</p><p>50.湯漢斯VS丹素華盛頓</p><p>兩個90年代多產荷李活巨星兼票房保證，湯漢斯連續兩年封影帝。兩人曾合作電影《費城故事》。</p><p>51.《人鬼情未了》</p><p>男女主角玩搓泥的場面固然經典，主題曲《UnchainedMelody》亦成為金曲。</p><p>52.松松姐姐</p><p>就算是80後，都是聽松松姐姐的兒歌長大的。《烏卒卒》、《小白船》等等，多麼懷念這些兒歌呀！</p><p>53.《強姦》系列</p><p>三級片成風，《強姦》系列馬德鐘舐朱茵面珠令人毛管戙，王晶也打造《赤裸羔羊》邱淑貞。</p><p>54.MarlboroRedHotHits</p><p>萬寶路贊助唱片公司炮製合唱歌，華星《火熱動感lalala》（圖）鬥寶麗金《熱力節拍wobumba》。</p><p>55.林憶蓮VS葉蒨文</p><p>梅艷芳引退，兩女各領風騷，當年《愛上不回家的人》惡鬥《祝福》，憶蓮輸咗最受歡迎女歌手。</p><p>56.美琪賴恩</p><p>憑《90男歡女愛》成為90年代的愛情片天后，《一切從失戀開始》、《緣份的天空》一樣勁冧。</p><p>57.曉格蘭特</p><p>94年憑《四個婚禮一個葬禮》奠定影壇地位，翌年與黑人妓女當街發生車震事件，成為全球笑柄。</p><p>58.《鐵達尼號》</p><p>Jack和Rose在船頭張開手，和「YouJump,IJump」的對白被抄到爛。</p><p>59.《本能》</p><p>就算當年號稱荷李活最昂貴的電影劇本，也震撼不過莎朗史東在鏡頭前蹺腿的真空演出。</p><p>60.茱莉亞羅拔絲</p><p>90年的《風月俏佳人》令大口茱麻雀變鳳凰，勁有觀眾緣，成為90年代電影票房當紅炸子雞。</p><p>61.《虎膽龍威》</p><p>89年的《虎膽龍威》令布斯韋利士成為港人熟識的動作巨星，之後的二、三集一樣大收。</p><p>62.占基利</p><p>《神探飛機頭》令占基利被封西洋版周星馳，連星爺的《百變星君》也向其《變相怪傑》取經。</p><p>63.吳剛</p><p>每年《歡樂滿東華》，吳剛師傅食炭飲滾油心口碎大石，全身油令令，不過好多人懷疑係假。</p><p>64.《Yes!》雜誌</p><p>因為電台節目《三個寂寞的心》誘發而誕生，《城市驚喜》吸引萬千少女狂影沙龍博刊登。</p><p>65.《我和殭屍有個約會》</p><p>「臨，兵，鬥，者，皆，陣，列，在，前，諸邪！」驅魔龍族後人馬小靈忍着一泡眼淚捉殭屍。</p><p>66.《尋找他鄉<br>的故事》</p><p>熟悉的音樂配上鍾景輝的旁白，觀眾便能感受到海外華人的艱辛。亞視節目終於發威。</p><p>67.《陰陽路》系列</p><p>《陰陽路》開闢發財路，導演由邱禮濤變南燕，首部勁賺6百萬到越拍越爛，龍婆與你常在。</p><p>68.濱崎步VS<br>宇多田光</p><p>一個形象百變，一個靚聲日式R&amp;B，專揀同日出碟硬撼銷量，令J-Pop音樂推向巔峯。</p><p>69.《笑聲救地球》</p><p>乜太廖偉雄與小李胡大為用笑聲拍板追打黃一山，竟招來觀眾投訴虐待童工，真係笑聲救地球。</p><p>70.安室奈美惠</p><p>以4吋高踭長靴加勁舞成為金漆招牌，黝黑皮膚金髮幼眉更令少女爭相模仿。</p><p>71.李麗珍<br>72.狗仔隊<br>73.黃飛鴻系列<br>74.小室家族<br>75.美少女戰士<br>76.Bjork<br>77.彭丹<br>78.張立基<br>79.《陀槍師姐》<br>80.麥嘜<br>81.鐵達時廣告<br>82.無綫台慶頒獎禮<br>83.《蠟筆小新》<br>84.《新世紀福音戰士》<br>85.NewKidsontheBlock<br>86.GrungeRock<br>87.K-swiss<br>88.《金田一少年事件簿》<br>89.VisualRock<br>90.《寵物小精靈》</p></body></html>