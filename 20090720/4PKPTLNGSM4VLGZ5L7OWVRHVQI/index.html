<html><header><meta charset="utf-8"><title>中環在線：內銀英文簡稱遭網民惡搞 - 李華華</title></header><body><h1>中環在線：內銀英文簡稱遭網民惡搞 - 李華華</h1><p>做生意最怕改壞名，所以為公司改名要諗過度過，不過中國人改名有時只顧中文，忽略咗英文名都可以「出事」。<br>喺大陸就有唔少網民將內地銀行嘅英文簡稱惡搞一番，將啲英文簡稱當普通話拼音。好似建設銀行（939）英文簡稱CCB，網民話意思係「存存吧！」即係乞求啲散戶：「嚟銀行存款啦！」因為呢3個字用普通話拼寫係「CunCunBa」。<br>其他銀行都唔好得幾多，國家開發銀行簡稱CDB係「存點吧」、中國農業銀行簡稱ABC係「啊！不存！」（我唔存），連外資行滙豐都走唔甩，HSBC即係「還是不存」。<br>最好係工行（1398），ICBC即係「愛存不存」，係指工行名氣大兼跑出國，而且搵工商業大客為主，所以根本唔擔心散戶存唔存錢喎！</p><p>網友演繹銀行英文名縮寫</p><p>‧建行（CCB）：存存吧！（普通話發音：cun,cunba）<br>‧中行（BC）：不存！(bucun)<br>‧農行（ABC）：啊！不存！(ahbucun)<br>‧工行（ICBC）：愛存不存！(aicunbucun)<br>‧民生銀行（CMSB）：存麼，傻B！(cunma,sab)<br>‧招商銀行（CMBC）：存麼，白癡！(cunma,baichi)<br>‧滙豐銀行（HSBC）：還是不存!(haishi,bucun)</p></body></html>