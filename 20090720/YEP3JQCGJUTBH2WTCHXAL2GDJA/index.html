<html><header><meta charset="utf-8"><title>敏妮Talk：為買樓　孭重債 - 溫敏妮</title></header><body><h1>敏妮Talk：為買樓　孭重債 - 溫敏妮</h1><p>近期有個新樓盤開售，成為公司同事新話題，原因係呢個盤不斷推出「誘客」策略，由首年零利息，到承造九成半按揭本來要買按揭保險，但發展商旗下嘅按揭中介公司倒貼保費。<br>上次已經計過所謂嘅首年免息，不如折現畀現金回贈仲實際。至於零保費，雖然由按揭公司倒貼，但七成以上按揭嗰部份嘅息率收P（最優惠利率），喺家陣銀行鬥減按息嘅時勢，係十分高嘅按息。根據按揭證券公司嘅按揭保險計劃，一次過付清保費，承造九成半按揭，保費係貸款額3.38%，400萬銀層樓，即係按揭借380萬蚊，保費大概12.8萬蚊。</p><p>首年免息不如現金回贈</p><p>不過，單計七成以上按揭嗰部份，供20年，5.25厘息，全期按息開支超過38萬，如果可以跟七成按揭嘅息睇齊，家陣市場按息可以低到2.15厘，供20年，全期按息開支23萬左右，相差15萬。<br>慳番大概13萬保費，但按息就要畀多15萬，相差兩萬蚊。呢個零保費按揭計劃，標榜冇罰息期，咁買家係咪可以享受咗零保費之後轉按呢？唔罰息，係咪代表唔罰手續費呢？敏妮問過，但未有答案！</p><p>零保費或吸引手緊人士</p><p>無論有冇咁着數，畀你享受完零保費，可以拍拍屁股轉去第二間銀行享受低按息，但正如公司同事慳妹講，對於真係唔夠首期又想買樓嘅人，除非搵屋企人幫手，否則要湊夠首期，可能要靠私人貸款，但市場上要搵5.25厘嘅私貸息率又似乎好難，所以對於嗰啲手緊嘅人，呢個按揭計劃真係幾吸引。<br>問題亦喺呢度，唔夠首期，即係你未夠本錢去買樓，勉強透過孭債達到目的，變相加重未來嘅財務負擔，何必呢？地產商要賣樓，為你開方便之門，但冇人叫你一定要落叠。<br>溫敏妮<br> http://wanmanli.com/blogs/ </p></body></html>