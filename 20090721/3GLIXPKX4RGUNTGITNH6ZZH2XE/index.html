<html><header><meta charset="utf-8"><title>書展鬥o靚模：椋名凜　紙豬扒</title></header><body><h1>書展鬥o靚模：椋名凜　紙豬扒</h1><p>最初聽到o靚模殺入書展，我是拒絕的，露肉寫真睇得多都膩。來自日本的椋名凜（Rin）誓言要與o靚模劃清界線，不賣寫真，賣飲食指南，由無花無假日本人爆本地日食秘店，起碼開胃過睇o靚模食雪糕食到一身都係。Rin親自帶路食炸薄豬扒、鮮甜壽司及爆汁天婦羅！<br><br>記者︰黃家欣<br>攝影︰梁細權</p><p>4mm!手捶薄紙炸豬扒</p><p>做吉列豬扒易學難精，要不是麪粉過厚，就是炸得太耐，水份都抽乾，要數香港最正的吉列豬扒，Rin首推豚組的薄紙黑豚脆豬，對着只有4mm厚的吉列豬扒，連Rin亦覺新奇，拿起pizza轆將豬扒切開，直情聽到咔嚓的鬆脆聲，一咬下除了香脆，還有飽滿肉汁，豬肉味濃。豚組選用脂肪分佈均勻的鹿兒島黑豚，再將原本厚2cm的豬扒，用人手捶10分鐘，直至豬扒薄至只有4mm，再沾上自家鮮製的麪包糠，才落油鑊炸，特別鬆脆甘香。餐廳根據正宗吉列豬扒食法，吃時先送來一碗芝麻，用木槌硑碎後，散發香濃氣味，再倒入以洋葱、番茄、紅蘿蔔、生薑、生醋等材料秘製的豬扒汁，味道更富層次，Rin食唔停口，還忍不住叫了一碗白飯伴豬扒。<br></p><p>薄紙之脆豚定食$148</p><p>用人手將豬扒打到A4紙般大，脂肪與肉質緊扣，份外嫩滑。</p><p>吉列8吋巨虎蝦定食$168</p><p>巨型虎蝦足8吋！沾上新鮮麪包糠同炸，口感鬆化，蝦肉爽口彈牙，鮮味十足。（所有定食跟前菜、湯及白飯）</p><p>芝士之豚定食$148
</p><p>將芝士漿釀入薄豬扒中，一切開芝士溢出，香氣撲鼻，與豬扒味道相當夾。</p><p>吉列香蕉配呍呢拿雪糕$34</p><p>連甜品也以吉列製法，一口咬下，香脆皮層下，是又熱又甜的香蕉。
</p><p>豚組（34282862）<br>銅鑼灣軒尼詩道502號黃金廣場7樓</p><p>爆汁!岩蠔天婦羅</p><p>由日本師傅主理的食肆，都有兩大特點，對食材要求高、煮食過程嚴謹。天扶良是香港最正宗的天婦良店之一，餐廳專做天婦羅，從日本訂做炸鍋，滾油保持於130-150℃高溫，當食物放入油鍋時，亦不會令滾油溫度下降，以至炸出來的天婦羅，鬆脆香口，絕無油膉味，亦能保留食物鮮味。至於選材，疋田師傅指製作天婦羅必定要用當造的新鮮材料，例如海鮮，夏天選用大蜆、岩蠔等貝類，因為水份含量高，製作難度亦提高，師傅能將外層炸得香脆，內裏保持肉質鮮嫩，肉汁豐富，實在非常犀利，Rin更說這裏是食天婦羅的不二之選。
</p><p>Rin大讚炸漿夠薄、內裏食物新鮮，水準媲美日本頂級天婦羅店。
</p><p>車海老天婦羅$70隻</p><p>來自九州的巨型大蝦，肉質彈牙，鮮嫩多汁，蝦頭也炸得香脆可口。</p><p>日本大蜆天婦羅$120</p><p>大蜆內有巨型帶子，肉質飽滿鮮甜，口感豐腴。</p><p>岩蠔天婦羅$150</p><p>每年7-9月當造的岩蠔，相當珍貴。因為水份多，用來做天婦羅有一定難度，難得師傅將蠔炸得香脆，但一咬下，肉汁四射，內裏仍鮮嫩。</p><p>天扶良（28057848）<br>銅鑼灣恩平道42號亨利中心9樓</p><p>鮮甜!海水味海膽</p><p>要食到誠意手握壽司，Rin偏愛到由日本人廣居祥演師傅所開設的壽司廣。廣居師傅來港廿年多，6年前於銅鑼灣開設樓上舖壽司店，貫徹日本人的嚴謹，師傅專挑當造食材，大部份從日本空運到港，包括北海道海膽，新鮮海膽極為鮮甜，絕無苦澀味，灑上少許海鹽，帶出淡淡海水味，滋味無窮，Rin仲話一定要伴少許白飯同吃，食落更加甜。壽司的傳統食法，吃完一件會以子薑清清口腔的味道，再品嚐下一件，這裏除了子薑片，還有切得較大件的子薑塊，原來Rin甚愛吃子薑，「我全家人都愛食薑，每次食壽司，一定會額外要些子薑來吃！」</p><p>北海道海水海膽$100</p><p>Rin說自己勁鍾意食海膽，不過一定要新鮮海膽才不會有苦澀味。這個海膽極為鮮甜，真的滿口北海道海水味。伴少許白飯吃，份外香甜。</p><p>飛魚壽司$40</p><p>日本飛魚屬於銀皮白肉類，魚味較重，港人以為是魚腥，但食魚生大的Rin則大讚鮮味十足。</p><p>中拖羅壽司$60</p><p>拖羅的色澤嫩紅，油份充足，入口即溶有油香，非常鮮味。</p><p>壽司廣（28828752）<br>銅鑼灣恩平道42號亨利中心10樓</p></body></html>