<html><header><meta charset="utf-8"><title>轆Book：30萬喪改Aristo尾箱魔法陣</title></header><body><h1>轆Book：30萬喪改Aristo尾箱魔法陣</h1><p>唔止飄移車手改Aristo嚟參賽，就連普通車主都愛死佢嘅跑車血統，豪花30萬大變身，周身閃燈未算最招積，打開尾箱先係巉眼之處。尾箱底部玩透明，紅藍綠燈光圍住刻紋走，襯埋Soundstream激盪靚聲，即變迷你舞台。去車尾攞嘢時，分分鐘忍唔住45度斜企，唱埋首《SmoothCriminal》先熄車走人。<br>記者：徐影龍<br>攝影：王文忠　<br>Model：Sam@PureModels</p><p>膠板搶眼過音響</p><p>呢架舞台版Aristo，99年車仲賣成12萬，車主再豪花30萬同佢裝身，最自豪係尾箱大變身。先入眼簾係一大塊亞加力膠橫跨尾箱底部，中間刻住超大圓形圖案，曲線加三角幾何混雜，襯埋會幻變嘅紅藍綠燈，好似魔法陣咁攝人靈魂。負責改裝嘅StarStation話呢塊膠一啲都唔平，「圖案由車主自己設計，跟手我哋攞去雷射雕刻，為顧及尾箱嘅裝嘢功能，所以夾番兩層膠板增加硬度，成本約八千幾。」三個擴音機藏喺膠板下方，連埋前方喇叭都係用番著名Soundstream，雖然背後裝上兩個10"低音單元，但依然平衡到高中低音，無損甜美靚聲。</p><p>霸氣包圍古典皮櫳</p><p>車主係聽歌發燒友，以為佢嗰30萬擺晒喺HiFi度，原來音響只佔七萬幾，其餘搞晒外觀同內櫳。由於Aristo配備TwinTurbo引擎，280匹已經好夠，所以預算集中喺包圍Kit度，如超低頭唇、裙腳同尾泵把等，令Aristo變得更有型格，最特別係頭冚同頭轆沙板，都有如鰓位般嘅散熱口，每條坑位又暗藏燈泡，夜晚一着細燈，整架車透出如螢火蟲般嘅點點綠色，咁迷人嘅代價盛惠三萬幾。花四萬幾換上20"巨大胎軨、避震兩萬、頭Brake一對再加三萬幾，預算不知不覺越搞越高。<br>上面嘅一大堆，只係改裝基本嘢，睇埋內櫳，再嚇我一跳。改裝車行負責人Andy嫌原廠灰色駕駛艙唔好睇，卒之翻噴成桃紅色，座椅無換仿桶設計，但改為啡加米白TwoTone皮，令全車襯到絕。未計水晶豐田Logo、後座藍光閱讀燈、中控台機頭改裝位、後座兩個「芒」等，改裝費已達30萬，能造就呢架獨一無二嘅Aristo，車主仲話好抵喎。</p><p>99Aristo原廠規格</p><p>引擎：2,997cc直6雙Turbo<br>馬力：280ps/5,600rpm<br>扭力：46kgm/3,600rpm<br>傳動：4速+/-自動波，後驅<br>二手車價：約12萬<br>改裝費：約30萬<br>改裝查詢：StarStation（31947066）</p></body></html>