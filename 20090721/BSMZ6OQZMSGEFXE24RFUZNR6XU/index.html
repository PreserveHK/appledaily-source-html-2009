<html><header><meta charset="utf-8"><title>全天候三防　鏡頭濕水不留痕
</title></header><body><h1>全天候三防　鏡頭濕水不留痕
</h1><p>攝影玩家最忌唔係無靚人、靚景，最怕係遇到大風雨，好似早兩日掛9號波，保護愛機都來不及，更不要提拿出來影相，甚為無癮。OLYMPUS日前就食正Timing，推出一部全天候三防數碼相機μTough6010，不怕水、不怕撞、更不怕凍，再加上好玩嘅MagicFilter及美肌等功能，並非樣靚咁簡單。<br><br>記者：許福合<br>攝影：陳陶鈞<br>Model：Debby@PureModels</p><p>1.5米高防撞</p><p>叫得做三防相機，機身當然會一定保護設計，機身角位都有軟膠保護，而其他部份仍然係採用金屬物料；雖然感覺略厚，但唔算過份，重150g，與同級DC相若。<br>6010嘅三防，分別係防水、防撞同防凍，防水方面，可在水深3米內拍攝，適合一般泳池或海灘玩樂之用；機身電池及充電蓋做得相當好，開關容易嘅同時，合上機蓋亦唔驚入水入沙。有時跌機落地總無可避免，6010有防撞機身自然可以更耐用，廠方標準就話1.5米高墜地可保正常，即係大約半個人咁高；實際「跌」過後，測試完全正常，甚至機身都唔覺有跌傷，認真堅！而防凍就係指可在-10℃環境操作，遲吓去滑雪都帶埋佢喇！</p><p>附MicroxD轉換器</p><p>吓！6010只得個xD卡插槽，xD現時只得OM還在力撐，仲願意投資在xD身上嘅人應不多，而OM亦體貼地會隨機跟埋個MicroxD轉換器，雖然MicroSD在相機上唔算係主流，但手機上已廣泛使用，影完相直接插卡入手機Send給朋友，使用上都方便。<br>6010內置MagicFilter，功能等同使用特殊鏡頭及濾鏡效果，當中最正係魚眼同素描筆，勁特別。6010仲有多個輔助功能，幫用家輕鬆拍攝，除常見嘅臉部對焦、iAuto智能模式同笑臉快拍外，還加入敲機當十字掣用功能！輕敲機頂、機底及左右，會自動對應十字鍵上嘅功能，如左邊會打開微距，而右邊就係閃燈設定，落水用最方便。</p><p>MagicFilter</p><p>Profile</p><p>感光元件：1,200萬像素CCD<br>鏡頭：28-102mm<br>變焦：3.6倍光學、5倍變焦<br>記憶卡：xD、MicroSD（轉換器）<br>感光度：ISO50-1600<br>影片：640×480（30fps）<br>屏幕：2.7"<br>體積：95.3×63.4×22.4mm<br>重量：150g<br>查詢：OLYMPUS（23762150）</p><p>同場加映<br>μ550WP</p><p>嫌6010未能擺脫防水相機Look，這部550WP更啱你口味，外形與普通卡片DC分別不大，但保留3米防水功能，雖然無6010咁硬淨玩防撞，不過去海灘玩水玩沙完全無問題。功能方面有1,070萬像素，3倍光學變焦、iAUTO智能場景及臉部對焦等。<br><br>Profile：1,070萬像素CCD、3倍光學、2.5吋LCD、ISO1600、xD/MicroSD</p><p>查詢：Cam2恒輝數碼（27870173）</p></body></html>