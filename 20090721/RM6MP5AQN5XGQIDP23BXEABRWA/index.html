<html><header><meta charset="utf-8"><title>補習費以外 - 左丁山</title></header><body><h1>補習費以外 - 左丁山</h1><p>因為有補習天王官司新聞，先知道補習天王可以月入一百萬元，追得上一啲專科醫生，但醫生多數係會考尖子，補習天王只係D級學生加大學三級榮譽，能夠賺咁多錢，實在係收入與讀書成績不相稱。當然，商場富豪級人馬使乜大學畢業吖，但補習算係教師之另類，教師唔係要靠讀書嘅咩？<br>點解收入咁高？原來天王可與補習學校六四分賬，補習月費四百元，扣除10%行政費，餘下三百六十元之六成即係二百一十六元，有五千名學生，便可以月入一百零八萬元。點解有咁多學生，拜科技所賜啦，靠影音上課吖嘛！諗諗吓，諗到呢啲賺錢辦法嘅，實在係一流頭腦企業家，睇準本地教育提供之商機，抵佢哋發達。<br>每個月交補習費四百元，學生一學年支出三千六百至四千元，家長願意畀，好似冇人去過消委會投訴過補習費太貴噃，而且四百元只係補一科英文啫喎，補齊中英數理化嘅話，條數咪好襟計？可以係千幾二千蚊一個月嘅噃！足證香港家長但求子女會考成績好，升上大學，用錢一於冇計。但矛盾嘅係，做乜每年消委會都出個報告，話教科書太貴？買齊一學年嘅書，由二千幾到三千幾，平均三百蚊一個月好未？與補習費相比，算係乜錢，啲家長點會投訴呀！或說有人畀唔起噃？哈，書簿津貼費正係為咗幫助基層家長嘅。有錢送子女去畀補習天王們補習兩三科嘅，千祈唔好申請書簿津貼。此外，家長送子女學鋼琴、學小提琴、學長笛、學芭蕾、學劍擊、學跆拳道、學網球，每個月又要幾多錢？最好有個調查機構做一次研究，睇吓一位學生之每月總支出係幾多，百分比分配如何？</p><p>做齊課餘之補習與學習，有錢仔女咪好着數？讀書成績一定好過清貧兒童啦。表面睇，的確如此，是故教育界時興講甚麼divide，例如digitaldivide（數碼鴻溝），但我哋睇吓每年之會考高考尖子訪問，發覺基層子弟不在少數，事實係：事在人為，如果教科書質素好，淨係勤力去讀教科書都可以考試得到幾科A嘅，有錢學生唔會有壓倒性優勢！</p></body></html>