<html><header><meta charset="utf-8"><title>青心直說：內幕交易無處不在 - 胡孟青</title></header><body><h1>青心直說：內幕交易無處不在 - 胡孟青</h1><p>一個基金經理加上一個投行企業融資部門職員，會否為咗區區百多萬元，冒住斷送前途的風險。試想想，百多萬可能只是他們每年花紅的一部份，問題在於有學歷、有人脈、有才華、有高薪厚祿，大把搵大錢條件，就係欠缺對法例尊重之智慧，腦裏只有錢沒有法，以為可以每次都好好彩，戰勝條例漏洞與灰色地帶。假如兩位分別被判監嘅金融才俊真係第一單就中招，就好似男人第一次偷食就中咗AIDS，你信唔信佢吖？唯一解釋就係佢事前無做足防護措施，即係難以被追查之預付電話卡，及用Gmail電郵而唔係用公司電郵。<br>唔少老行尊甚至自己都曾經見過股壇中同類裏應外合、雙劍合璧事例，只係行事者手法高明，做到神不知鬼不覺，關鍵係無人會因為分贓唔勻或者正義上腦而向監管機構報寸，街外錢齊齊搵，才未見東窗事發。走入銀行，唔少阿婆阿叔夠話邊隻邊隻股票就嚟做嘢啦，但當你問佢即係間公司會做咩嘢，佢又答唔出喎。總之所謂內幕消息，根本就有如病毒人傳人，好似賽馬貼士咁無處不在，點解SFC只係捉得一單，就係因為成功打擊個案罕見，所以但凡入到罪就肯定判得好重。</p><p>挾上要有成交配合</p><p>港股翻身，19200/19500點熊證最高街貨區遭殃，股民根本唔需要甚麼內幕消息都識炒，大價股追落後，後發先至，股票市場係要跟紅頂白，好多內需股業績有幾好已經早在股價反映，指數要挾上一定要有成交繼續配合。但係唔好忘記昨天股市成交777億元，不及上次6月12日見19161點時的789億元，基於大戶派貨越派越高道理，近期落後股將以6月頂部為反彈阻力試雙頂，早前入市之蟹民又有機會被逐隻放生，執番條命就收細注碼唔好亂嚟，免得又被綁住。<br>既然家係中期業績公佈前嘅真空期，大行報告講咩都得。總之你問我你隻甚麼甚麼返唔返到家鄉，例牌答案係：你沽咗佢咪升囉！唔係話敷衍，而係世事往往就係咁，當一位散戶感到最絕望時，而市場波幅又跌至低谷，每每可能是否極泰來絕處逢生嘅轉角時刻，好似早前提吓隻保利達（208），真係提吓都唔得㗎，網上有太多狂派打手進行攻擊，家升番又唔見班友出嚟認衰，總之股票嘅嘢，唔係升就係跌，放鬆啲啦香港人！<br>胡孟青</p></body></html>