<html><header><meta charset="utf-8"><title>青心直說：財經節目現形記 - 胡孟青</title></header><body><h1>青心直說：財經節目現形記 - 胡孟青</h1><p>呢排電視台多咗好多Intern，連大摩都搵個15歲嘅暑期工寫咗個關於年輕人對互聯網及媒體消費口味之分析報告。噚日四叔任由一眾o靚記圍住問點睇港股，佢擺明有備而來派紙仔天書，費事大家聽啲唔聽啲，佢話兩萬點樓上減持，而唔係睇淡，既然萬四萬五買咗貨，到價食吓糊都好應該，幾多人就係見好唔識收至搞到自亂陣腳。<br>只不過假如你前日朝早開市至11點幾，唔係開住收音機或者睇住有線電視嘅報價，就好容易錯過恒指昂然以萬九點開出，兼越升越有嘅場面，甚至唔知隻熊證已危在旦夕，對淡友而言，前日正值危急存亡開市頭個幾鐘，竟然在毫無防備之下，兩個免費電視台甚至收費電視財經台，淨係show住上周五嘅價位同指數，好似時光倒流咁，唔少股民觀眾睇到想掟爛電視，最抵死就係你心急如焚打去電視台投訴，佢都幫你唔到，皆因出錯嘅係路透社。</p><p>提早綵排　速成過料</p><p>作為一個專業嘅財經資訊頻道，無理由連一套危機處理機制都無，皆因實時報價系統隨時會機器失靈，無理由只依賴一個供應商報價，免費台慳得就慳難為無米炊都算數，但財力雄厚嘅收費財經電視台，就必須對自己有更高要求。基於唔同報價系統供應商同一時間出現故障機會較低，兩個主持一定會用兩個報價系統，萬一有咩差錯都唔會撻Q。<br>即使撻Q，點執生都好講究技巧，主持與嘉賓隨時因應市況變化，將異動股甚至突然發威嘅板塊以最快時間通報觀眾聽眾，開緊市就要從指數與價位替投資者搵賺錢機會，發揮資訊的價值，財經資訊頻道呢塊田由初時無人耕到耕開人人爭，點樣至搶到呢塊肥肉唔係得把口講，尤其呢行係食腦賣料，齋靠賣樣得個Look扮Bloomberg只怕畫虎不成。<br>最近從行家口中聽到個笑話，有收費財經台竟然要晚間股市節目嘅嘉賓提早入廠Rehearsal，唔好以為係電視台認真，其實係主持唔夠料，惟有出此下策向嘉賓施展「吸星大法」，速成過料，有主持在準備時提出問題，問明嘉賓會點樣作答，誰知夜晚節目出街時，主持照問問題，跟手將嘉賓嘅答案都搶住自己講埋，仲要加多句問番個嘉賓係唔係咁樣，真係少啲急才都接唔住。估唔到呢個世界竟然仲有咁匪夷所思嘅扮才女事件，與其拾人牙慧，點解唔做好基本功呢？<br>胡孟青</p></body></html>