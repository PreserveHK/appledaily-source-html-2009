<html><header><meta charset="utf-8"><title>隔牆有耳：趕上特首心戰室尾班車 - 李八方</title></header><body><h1>隔牆有耳：趕上特首心戰室尾班車 - 李八方</h1><p>攞命陳回歸金管局，特首辦新主任譚志源上任，禮賓府重組心戰室連最後一個成員都埋位喇。政府噚日宣佈高官音樂椅結果，教育局副常秘黃偉綸8月底過檔做新聞處處長，同譚志源拍住上應付輿論戰。<br>新聞處處長馮程淑儀則去做康文署署長，周達明離開康文署去發展局做常秘（規劃及地政），原來坐呢個位嘅楊立門中場休息，往海外進修。</p><p>俞宗怡讚余志穩</p><p>下個月退休嘅社會福利署署長余志穩，空缺由食衞局副秘聶德權下月中接任，食衞局另一副秘聶世蘭8月24日做土地註冊處處長，原處長蘇啟龍下月10號出任效率促進組專員。公務員事務局局長俞宗怡讚揚余志穩一直盡忠職守，過去29年盡心竭力為市民服務，對香港社會多個範疇發展作出重要貢獻。<br>另外值得一提係有「小Donald」之稱嘅陳羿，海外進修一年後歸隊，明日接替黃宗殷出任北區民政事務專員。小Donald之前係特首辦助理處長（傳媒），又做過政務司司長新聞秘書，深得煲呔賞識，落區打完木人巷後，相信係官場明日之「升」。</p></body></html>