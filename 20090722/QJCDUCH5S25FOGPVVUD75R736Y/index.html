<html><header><meta charset="utf-8"><title>書展開鑼簽名會大戰Stephy籲Theresa聯合抗o靚模</title></header><body><h1>書展開鑼簽名會大戰<br>Stephy籲Theresa聯合抗o靚模</h1><p>【09書展-星戰場】o靚模大軍磨拳擦掌，趁今日書展開鑼掀起第一波簽名會大戰，由人氣o靚模周秀娜單挑鄧麗欣（Stephy）和傅穎（Theresa）。曾自認被o靚模搶風頭的Stephy為保飯碗竟陣前轉軚，願與宿敵Theresa聯手抗戰，在愛情小說中晒比堅尼的她更義正詞嚴譴責o靚模越着越少，影響風氣及小朋友，曲線道德觀極飄忽，周秀娜不禁揶揄玉女：「我都好想睇吓佢啲文筆！」</p><p>眾o靚模推出的寫真噴血撩人，周秀娜於今日舉行的書展首日率先開簽名會，硬撼玉女掌門人鄧麗欣及傅穎。事實上o靚模湧現對Stephy聲勢不無影響，她推出愛情小說《陪著我走》撞正o靚模寫真殺埋身，又有宿敵傅穎出繪本散文集《我會快樂的》，面對內憂外患的Stephy都咪話唔愁爆。<br>Stephy和Theresa屢傳不和，至早前金牌大風政變，前者埋堆鄭中基太子黨有靠山依附，豈料o靚模殺出搶風頭。書展埋身肉搏，大戰前夕Stephy接受本報專訪時忽然曲線支持Theresa，揚言與她聯手抗敵，Stephy說：「點解要自己人打自己人？都唔係一件好事，大家同一間公司梗唔應該比較，大家可以對抗外敵，當然梗係為自己公司好。」</p><p>斥o靚模越着越少壞風氣</p><p>書展被o靚模肉海淹蓋，Stephy都要玩三點式濕身誘惑谷愛情書，但她努力自圓其說：「係配合個古仔話女主角失戀，跟住去旅行上郵輪然後去泳池玩，啲相好生活化，好正常，我着住泳衣都冇擺甫士。」Stephy又稱不怕比較：「如果要比較，唔只同佢哋比啦！競爭係良性嘅，書展係健康活動，唔想focus喺身材同着幾多衫。」着比堅尼谷書的她更斥o靚模着衫少：「我覺得一路嘅風氣越來越問題大，影響咗，好似越着越少，我諗咁會影響新一代小朋友。」前晚她到尖沙嘴撐艾粒場時，又晒與Theresa好姊妹關係，「自己會做好多宣傳，都唔敢放鬆，到時我會同傅穎交換書。」<br>金牌大風高層陳輝虹專責緩和糾紛，他昨於銅鑼灣被問到會否在書展中隔離Stephy及Theresa時即笑說：「佢哋又冇H1N1，唔使隔離，大會安排咗佢哋喺唔同時間搞簽名。」
</p><p>周秀娜：睇吓佢啲文筆</p><p>對於Stephy以書中故事性為由着泳衣，並斥o靚模不該露肉，周秀娜昨日說：「每個人觀點唔同，大家都可以當我本書有故事性，我着泳衣去沙灘都啱啫！」Stephy多番強調推出的是愛情小說，周秀娜不禁寸她：「佢本書咁有故事性，好想睇吓佢啲文筆，睇吓乜嘢故事，買返屋企慢慢睇。」<br>此外，昨日已有粉絲在書展場外排隊，排頭位是約30名的Theresa粉絲，代表Maggie表示早於上周四已開始輪更霸位，「聽日會有幾百人嚟呀，咁早排係因為頭100個會有Theresa嘅T恤。」排期後只得6、7人的Stephy粉絲明顯輸聲勢，代表劉小姐稱今日約有300名粉絲出擊，這兩班粉絲均經歷過9號風球。一名自稱Rainbow粉絲、帶齊沙灘蓆等瞓街用品的17歲Leon，他稱Rainbow會到會展並欣賞她人靚身材好，又討厭反o靚模盟主Isaac，他說：「覺得佢好扮嘢，o靚模無罪！」<br>採訪：王連連、李珮洳、藍文浩、王崇穎<br>攝影：黃文成、林德雄、陳慧安</p><p>話你知：200名額限時簽名</p><p>今年不少藝人會在書展舉行簽名會，不過為維持場內秩序，今年規矩比往年嚴謹，據知藝人已接獲貿發局通知，需嚴格遵守四大規條：簽名會限舉行1小時；1小時內只可派發200個籌；不得遲到；不准超時。另外，貿發局已劃分了特別簽名區，於會展四樓會議室舉行，o靚模及明星將分區舉行簽名會。</p><p>22/7<br>11:00am　Stephy《陪著我走》<br>11:30am　HotCha《3x39℃》<br>1:00pm　Theresa《我會快樂的》<br>2:00pm　森美《欠她一只雞蛋》<br>3:00pm　艾粒《艾粒電視台1979》<br>4:00pm　周秀娜《KissyChrissie》<br>4:00pm　蕭希榆《eyeSceam》<br>5:00pm　黃貫中《顛倒》<br>5:00pm　王貽興《我.倆個人住》<br>6:00pm　方大同《Life》<br><br>23/7<br>1:00pm　梁詠琪《小黃花的奇想世界》<br>2:00pm　Kama《MySecretAlbum》<br>2:00pm　陳豪《給咖啡偷一杯時間》<br>2:00pm　曾志偉《獎門通勝》<br>4:00pm　椋名凜《Kiss》<br><br>24/7<br>12:00pm　Kawaii黃瑩《美麗達人溫泉之旅》<br>3:00pm　鄺美雲《雲觀世界》<br>3:00pm　Race《RforRace》<br>3:00pm　E記、Wing《最好的時光03》<br>4:00pm　A.Lin等八模《Girl'sLookBookVol1.2》<br>4:00pm　Mini《夏至狂幻想小說集》<br><br>25/7<br>2:00pm　Asa、Annabella《SALALA's》<br>2:00pm　羽翹《純白之羽》<br>2:00pm　黃翠如《宅女皇下凡》<br>2:00pm　葉翠翠《我和你》<br>3:00pm　朱薰《朱薰e潮語新聞字》<br><br>26/7<br>1:00pm　古巨基《古SirIQ王》<br>2:00pm　Angelababy《MissAngelababy》<br>3:00pm　江若琳《小公主浪跡天涯》<br>4:00pm　周麗淇《幸福》<br>4:30pm　陳志雲《志雲首選食府》<br>6:00pm　少爺占《小小雪》<br><br>資料來源：《蘋果》資料室</p><p>今日看點</p><p>‧Theresa和Stephy女神之戰一觸即發。<br>‧Theresa書中負心漢揭盅。<br>‧反o靚模盟主Isaac靜坐示威，數數有多少戰友。<br>‧Chrissie現身簽名會，全城電車男期待她派雪糕及獻吻。</p></body></html>