<html><header><meta charset="utf-8"><title>轆Book：好色要可愛</title></header><body><h1>轆Book：好色要可愛</h1><p>靚車除睇外形，車身顏色亦係影響第一觀感嘅重要因素，而買車揀咩色，各人總有心頭好。一直以來喺香港嘅馬路，睇極都係黑銀灰嘅顏色。夏天已經夠晒悶熱，成日見住呢啲顏色咪仲悶，計我話買架紅、白、藍、綠等鮮色車先夠醒神。怕冷門色系之後難放盤？原來揀啱車種就唔怕做好色之徒啦！<br><br>記者：許維雅<br>攝影：伍慶泉<br>Model:Alia@Puremodels</p><p>可愛彩藍方匣子<br>06ToyotaSienta（a）</p><p>可能好多較穩陣嘅男士一見到啲冷門色系嘅車，離遠都已經卻步大叫：「怪色！」呢個想法實在太保守。其實四四方方色彩豐富嘅趣致日牌車仔ToyotaSienta同bB，都係近年較受年輕人歡迎嘅水貨車款。睇睇呢部彩藍色車身Sienta就夠晒激。除咗顏色夠獨特之外，六座位多變嘅靈活空間，更吸引不少飼養大狗嘅車主，日本設計味道甚濃嘅外形配上鮮艷「怪」色，啱晒唔少女孩子嘅口味。<br><br>1,496cc<br>行車里數：約29,000km<br>當年車價：約18萬餘<br>二手價：$139,000</p><p>夏日火紅甲蟲<br>02VWBeetle1.8T（b）</p><p>另一熱選點少得好似幾十年嚟都以可愛掛帥嘅福士甲蟲Beetle，佢肯定要配上色彩繽紛嘅車身先夠形象突出。呢部鮮紅色更加係絕配，火紅甲蟲夠晒搶，更加配合夏日陽光明媚嘅感覺。1.8Turbo引擎唔怕唔夠力水。雖然近年人氣有丁點下滑，但憑着獨特嘅外形令死硬派粉絲數目仲有唔少。其實夏天有架鮮色車代步，心情都會開朗啲。<br><br>1,800cc<br>行車里數：約49,000km<br>當年車價：約22萬餘<br>二手價：$78,000</p><p>繼續好色……<br>淺藍綠色　05ToyotaPorte1.5（c）</p><p>方匣子設計，空間大，一樣以可愛賣相取悅你，呢部仲有原廠包圍加XenonLight。<br><br>1,500cc<br>行車里數：約33,000km<br>當年車價：約20萬餘<br>二手價：$108,000</p><p>銀青綠色　07ToyotabBZQ（b）</p><p>特別版十一個喇叭豪裝設備，罕色配靚聲，真係有聲有色。<br><br>1,496cc<br>行車里數：約8,000km<br>當年車價：約22萬餘<br>二手價：$135,000</p><p>冷門顏色無市場？<br>選擇少　二手價更高</p><p>思想保守嘅香港人都會覺得買顏色偏門嘅車有難放盤嘅情況，據金世紀助理營業經理Roy所講，其實想買呢啲特別顏色嘅車好難搵，因為選擇少令二手價更高。「雖然偏門顏色車嘅市場細，客路較少，但好多時都一擊即中，客人睇啱顏色都唔會考慮太多，供應少就更難講價。」
</p><p>Kcar繽紛房車踏實</p><p>「一般多偏門色嘅車款都係以開篷同Kcar為主，你話房車咁搞法就難放啲。」即係話，如果你選嘅係得意玩樂車，奪目搶眼嘅車身顏色就有本事自抬身價，不過如果買部斯文實用嘅車，五顏六色就真係可能影響二手價啦。</p><p>補色無難度</p><p>至於有人會憂慮刮花碰撞難補色，就更加唔使擔心，因為車廠或者噴油車房都有電腦配色服務，反而選白色可能要小心，「因為會比較易變黃。」</p><p>查詢：</p><p>a/大昌行易手車（22621118）<br>b/金世紀汽車（26200022）<br>c/偉昌汽車（23628628）</p></body></html>