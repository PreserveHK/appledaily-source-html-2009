<html><header><meta charset="utf-8"><title>日系水着魔鏡SoSexy!</title></header><body><h1>日系水着魔鏡SoSexy!</h1><p>夏日活動多，除咗有人專程搭飛機去長江流域睇日全食，相信大部份時間，大家只希望同陽光玩遊戲！防水數碼產品唔係新鮮事，但今季連手機都WaterProof，講緊係最新Sharp934SH。返貨唔多，勝在物以罕為貴，機面特設仿水銀液晶芒，可變鏡照之餘，仲能夠Check紫外線指數，帶去沙灘就啱晒！<br><br>記者：陳國輝<br>攝影：陳盛臣<br>Model：Alia@PureModels</p><p>落水CheckUV</p><p>叫我每次游水前先睇定天氣報告，再Check埋紫外線指數？煩爆喎！就算做足晒準備，但去到目的地，每區情況也未必一樣。最準確梗係到現場先再Check，934SH機面特別加裝Sensor，可當UVChecker，幾準就唔知，但檢測結果會分1至5級，仲圖文並茂，需要擦幾強嘅太陽油，就算你唔識日文，一睇就明。<br>影相方面亦係防水機中最勁，934SH配備800萬像素CCD鏡頭，就算落到水底藍色一片，但人像層次感，清晰度依然Keep得番，切記唔好玩得太深，不能超過1米，而且要Lock實電池及充電插槽，否則入水就肯定無得救。</p><p>水銀芒變全身鏡</p><p>934SH另一項特點係配備兩個芒，咪睇小外屏幕僅支援單色，睇真啲，佢原來係一塊仿水銀顯示屏！最大用途係備用狀態嗰陣，可變為一塊真正嘅鏡，俾女士們暢泳時不忘貪靚。<br>另外，呢個3"芒仲可以自行設定Wallpaper、睇時間日曆，及網上睇天氣等，但佢最大問題係竟然唔支援TouchScreen，真係有啲可惜！</p><p>水底試自拍！</p><p>水底無雜質固然有莫大幫助，最抵讚係相中幾乎無鬆郁濛現象，落水自拍當然無問題啦！</p><p>Profile</p><p>制式：WCDMA/GSM三頻<br>體積：108×50×15.9mm<br>重量：129g<br>通話時間：230（3G）/220（2G）<br>主要功能：800萬像素相機、3"VGA屏幕、1m防水<br><br>$4,080/$4,280（粉紅）<br>三禾電氣（23740618）</p><p>同場加映：防水手機平入手！</p><p>嫌機價上$4,000太貴？仲有其他防水手機選擇㗎！Fujitsu早前就返咗部520萬像素F-01A，機背仲配置指紋開機識別，甚具商務Feel。<br>想平？Sharp824SH睇怕係最佳選擇，最近機價已插落$1,980，同樣1m防水，只係像素得番320萬，勝在機價平一半，點揀就睇你喇！</p></body></html>