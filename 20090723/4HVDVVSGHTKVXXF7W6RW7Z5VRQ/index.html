<html><header><meta charset="utf-8"><title>隔牆有耳：殺局殺得不徹底 - 李八方</title></header><body><h1>隔牆有耳：殺局殺得不徹底 - 李八方</h1><p>港府喺2000年殺局，市政局同區域市政局踏入新世紀即成為歷史，殺局不殺人卻有手尾跟。事緣多年前一班區局議員組成協會作聯誼之用，另一目的係埋堆凝聚實力，方便有需要時喺政治談判桌上講數，殺局後協會冇隨之摺埋，但亦冇乜實際運作，事隔多年可謂名存實亡。八方聞說近日有人想重整旗鼓，點知卻因為多年冇向相關部門交註冊費用，現時要找清條數畀庫房，協會方可「解凍」重新運作。<br>雖然款項區區幾萬蚊，不過前區域市政局議員鳥獸散多年，誰人負責已經說不清，八方聽聞部份當年發起人近日坐埋商討如何收拾殘局，大家噴完一輪口水，覺得惟今之計係將個會「安樂死」，然後重新成立另一聯誼性組織，繼續happy。
</p></body></html>