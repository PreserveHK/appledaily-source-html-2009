<html><header><meta charset="utf-8"><title>隔牆有耳：梁展文吟詩吟唔甩 - 李八方</title></header><body><h1>隔牆有耳：梁展文吟詩吟唔甩 - 李八方</h1><p>梁展文噚日再出席立法會專責委員會聆訊，審咗幾次又放暑假，相信佢可以暫時休息，散會前佢忽然話有啲感受要發表，聆訊形同法庭，唔係棟篤笑，主席李鳳英即時喝止，話證人仲有乜嘢想發表，寫低交畀委員會就得。</p><p>離議事廳交低字條</p><p>被禁訴心聲，梁展文更加不吐不快，離開議事廳後將一張紙交畀記者，上有一首七言絕句：「梨花落盡葉凋零，春鳥秋蟲不作聲，唯有舊山明月照，橫枝獨傲任風鳴。」八方翻查典籍兼上網，一時間搵唔到出處，估計可能係DIY。八方冇梁生咁好文采，單睇字面似乎有人覺得自己好委屈，俾人審到落葉凋零，至於春鳥秋蟲是誰，舊山明月係邊個，相信佢自己至知。<br>梁展文吟詩早有前科，上年8月1號佢同新世界解約時雅興大發，就用蘇軾《六月二十夜渡海》中兩句「雲散月明誰點綴，天容海色自澄清」自況，表白自己清者自清，不過佢同新世界有冇不可告人之秘，批出紅灣補地價過程有冇問題，統統要待立法會調查後先真相大白，唔係吟幾句詩就吟得甩嘅。</p></body></html>