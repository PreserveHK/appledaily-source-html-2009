<html><header><meta charset="utf-8"><title>隔牆有耳：特首逛書展　鍾情彈彈吓 - 李八方</title></header><body><h1>隔牆有耳：特首逛書展　鍾情彈彈吓 - 李八方</h1><p>你有你鬧，o靚模寫真集照大賣，無數電車男噚日湧到會展親近女神，特首煲呔都有到場，被彈彈吓充滿動感嘅新書吸引，睇住本書瞳孔放大，笑晒咁愛不釋手。</p><p>冇行經o靚模攤位</p><p>煲呔噚日主持書展開幕禮，禮成後佢入會場行吓，以佢身份地位，當然唔會去o靚模簽名會，亦唔好意思行去賣o靚模寫真集嘅攤位，現場人士只招呼佢去三聯書店攤位睇吓，介紹佢睇吓新書《香港彈起》。呢本書係本地插畫師劉斯傑力作，揭開本書，書中建築物會彈起變成立體，煲呔似乎好有興趣，大讚劉斯傑「做得唔錯。」之後煲呔睇中陳晴新書《兩晴相悅》，係有關大熊貓生活嘅書。<br>煲呔行書展專擸新書，其實只要有時間，願意花啲心機，書展真係有唔少好嘢值得發掘，平時唔捨得買嘅冷門書，隨時有機會執到寶。有人向八方報料，政壇新面孔季霆剛本《走出幽黯國度──向薩拉熱窩出發》，舊年出版時賣49蚊，家陣海嘯雷曼跳樓插水價10蚊雞，真係超級大平賣！<br>季霆剛由公民黨過檔民建聯，被稱為「劉江華二世」，入黨冇耐就上晒位，成為財經事務副發言人。季生跳槽後身價唔同往日，政途步步高升，不過著作售價卻反其道而行，價錢暴跌，點解會出現呢個反比現像呢？唔通人在公民黨先至矜貴啲？</p><p>譚香文仲有料爆</p><p>另一個離開公民黨嘅人今年出新書，就係譚香文，佢自言寫到吐血嘅《那些，我沒談過的事》趕在書展前應市，賣點係有幾句句子要打黑格不能出街，否則可能遭舊黨友告上法庭。佢噚日話暫時未知銷情。<br>o靚模、名作家辦簽名會谷銷量，譚香文話唔會效法，最多去賣書攤位打打氣，因為出書唔係為錢，只係想將過去幾年從政心路歷程記下，所以冇乜壓力。呢本書部份內容欲蓋彌彰，似乎有啲料未爆盡，譚香文話如果有機會，或者讀者反應好，唔排除添食，一次過爆大鑊。<br><br>mailto:pf_lee@appledaily.com</p></body></html>