<html><header><meta charset="utf-8"><title>敏妮Talk：超級OL - 溫敏妮</title></header><body><h1>敏妮Talk：超級OL - 溫敏妮</h1><p>公司慳妹同敏妮講咗個故事。話說佢朋友間公司嚟咗個新同事，喺試用期間，表現卓越，朋友老闆當然深慶得人。不過試用期滿，朋友同事就現出真本性──未試過有一個星期返足工，每個星期總有一兩日要攞病假。<br>家陣失業率咁高，唔通佢唔怕俾人炒？據講呢位朋友同事做sales，最緊要開到單，佢會趁返工嘅時候，打電話call客，做夠數開夠單就算，至於後勤工作佢就懶理，要身邊嘅同事suffer。</p><p>攞盡所有福利</p><p>不過最令敏妮拍案叫絕係，據慳妹講，朋友同事早喺搵工時已經有部署，就係專揀大機構，仲查埋呢啲機構嘅福利，包括一年最多可以攞幾多日病假、醫療保障有幾多等，目的係攞盡所有嘅福利。當然呢啲員工好易東窗事發，所以佢喺過往幾年，幾乎一年轉一份工。由於sales經常轉工好平常，所以佢可以繼續（對佢自己嚟講）好efficient嘅工作生涯。<br>聽完呢個故事，敏妮記得曾經睇過一本叫《乖女孩賺不到大錢》嘅書，裏面係講喺日常工作裏面，女性經常做出錯誤嘅決定，令自己致富步伐比男性慢。書裏面不斷提醒OL，要善用公司資源，兼提升工作效率。<br>單單聽慳妹所講，敏妮相信呢位朋友嘅同事係一個好smart嘅OL，已經做到書裏面嘅建議，而且仲有過之而無不及。不過如果能夠更好運用佢嘅「才能」，可能得着更多。<br>溫敏妮<br> http://wanmanli.com/blogs/ </p></body></html>