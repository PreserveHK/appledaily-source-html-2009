<html><header><meta charset="utf-8"><title>中環在線大家樂賺大錢　主席加薪11%　陳裕光年970萬 - 李華華</title></header><body><h1>中環在線<br>大家樂賺大錢　主席加薪11%　陳裕光年970萬 - 李華華</h1><p>喺金融海嘯下仍能領導大家樂（341）創盈利紀錄嘅集團主席陳裕光，咁叻仔，大家樂當然唔會虧待佢啦！噚日擺上網嘅大家樂年報就披露，陳裕光舊年人工有969.5萬蚊，加咗成10.74%，主要受惠於非固定花紅同埋用股份支付嘅酬金有增加。<br>不過，若要計邊個人工最高，陳裕光喺董事局裏面都只係排第二，舊年人工最高嘅係執行董事兼行政總裁羅開光，舊年人工有成1080.5萬蚊，係成個board唯一年薪過千萬嘅董事，人工加幅都有成8.27%㗎！</p><p>年薪不及行政總裁</p><p>記得上次業績記者會，陳裕光講到前景咁悲，又話中高檔冇得做，又話要減價，唔知今年盈利創唔創到新高呢？不過，其實華華較關心，係佢下年仲入唔入到《福布斯》香港富豪榜，原因係因金融海嘯下身家大縮水而跌出榜嘅富豪，到時身家應該會升番上水面。<br><br>李華華<br>mailto:LiWaWa@AppleDaily.com</p></body></html>