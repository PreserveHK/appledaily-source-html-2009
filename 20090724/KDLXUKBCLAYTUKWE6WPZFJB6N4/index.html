<html><header><meta charset="utf-8"><title>隔牆有耳：抽水哥紮職冇槍陀 - 李八方</title></header><body><h1>隔牆有耳：抽水哥紮職冇槍陀 - 李八方</h1><p>澳門近年怨氣谷到爆，鏵哥冇符，崔世安頭痛。07年五一勞動節大遊行秩序失控，向天開槍示警嘅便衣探員「抽水哥」一舉成名，事後佢要繳械並調往刑事調查廳車務管理科，負責司法警察局車輛調配、維修、保養同洗車等工作。事隔兩年，八方聽聞抽水哥近日紮職，升為首席警員。</p><p>通過考核升為四柴</p><p>澳門司警定期舉行內部考核試，警員可主動參加，澳門警界人士透露，現年約33歲，原名許永聰嘅抽水哥早前通過考核晉升為首席警員，俗稱「四柴」，大約相等於香港警察沙展級數，月薪由約17,000蚊加至20,000蚊左右。<br>開槍事件後抽水哥被調到車房做文職，當更唔使陀槍，有時或者要揸水槍洗車，據講今趟升職做咗車房主任，唔單止唔使陀槍，分分鐘用水槍都唔使勞煩佢，事關洗車、抹車呢啲操重工夫有下屬代勞，陀慣槍嘅抽水哥，唔知有冇覺得技癢？<br>據了解原籍福建嘅抽水哥92年加入司警，開槍前隸屬澳門第一警司處，主要負責監視及搜集情報，日常處理「貴利」案同金額少於500蚊嘅爆竊案等輕微案件，當差多年鮮有應付重大case。今次升職是否意味佢有機會重返前線，有司警人員話暫時未知，而喺澳門當差，由最基層警員做起，不論功績一般做滿20年就可以升做四柴，抽水哥通過升級試，至少顯示佢仕途冇受好大障礙，相信開槍事件已經閂快勞。<br>兩年前開槍事件中，一名市民被點三八口徑子彈所傷，澳門司法警察局調查半年後，表示不能證實槍傷係咪由抽水哥佩槍子彈造成，令事件更加迷離；澳門保安司司長張國華則力撐抽水哥開槍有理，認為當時情況緊急，為避免導致第三者危險，抽水哥屬合法開槍，冇迹象顯示佢有不正當動機，亦冇違反相關守則，因此僅列作「一般鳴槍事件」算數。</p><p>槍傷市民收400萬元</p><p>抽水哥順利升職，上述無辜受傷市民亦有後福，坊間盛傳有熱心人慷慨送贈400萬元作慰問金兼「湯藥費」，促進澳門穩定和諧，真正皆大歡喜。<br><br>mailto:pf_lee@appledaily.com</p></body></html>