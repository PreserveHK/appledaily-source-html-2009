<html><header><meta charset="utf-8"><title>青心直說：大行與上市公司WinWin - 胡孟青</title></header><body><h1>青心直說：大行與上市公司WinWin - 胡孟青</h1><p>臨近中期業績披露季節，上市公司業績好好醜醜都即將要和盤托出，醜婦終須見家翁，上市公司明白有咩要做就要趁禁售期前，即公佈業績前一個月快手搞掂，否則一旦要「坐月」，就差唔多咩都唔使講唔使做，例如唔可以增/減持股票甚至配股集資。<br>近期唔少上市公司趁早開抽水機，一來覺得到價，怕蘇州過後無艇搭，但係呢類巧施擒拿手者多數由投資銀行帶頭穿針，始終經紀都要開飯！<br>講番中國動向（3818），佢同大摩對賭公司業績大獲全勝，皆因業績達標，係少數可以賭贏投資大行嘅上市公司，反觀碧桂園（2007）前年與美林對賭股價就輸得好慘烈，仲有中信泰富（267）及唔少本地上市公司輸喺阿Q嘅錢，應該夠幫財爺填晒財赤個氹。中動向成功於周二（21日）收市後按收市價5.31元，折讓5.5%即每股5.02元，透過德仔同摩通配售1.7億股舊股，成功套現8.534億元。然而大家有否發現高盛亦於周一（20日）出咗份報告，話維持「買入」評級，目標價就睇5.70元；花旗亦於同一天出報告維持睇6.10元，結果周二當日股價就由5.40元衝上5.68元，即日到價。</p><p>報告一出聞雞起舞</p><p>不過報告周一出街前，市場似已充滿一片買貨衝動，將股價由5蚊邊推上5.16元；周一報告一出已有如聞雞起舞，開市已見舞上5.31元；周二收市前卻又好似聞風先遁咁，倒跌收喺5.31元。收市後即刻配股，大大話話8億幾，好多陀地對冲基金都食唔起，但係隻中動向就真係好快搞掂晒，唔似係霎時衝動，尤其是股價於配股前一日，即周一開市已由前收市位5.16元飛上5.31元，唔係之後嗰日玩「批蕩」，睇怕都冇咁快回補上升裂口。<br>最近德國貿易雜誌《TextilWirtschaft》報道，德國設計師MichaelMichalsky，即係Adidas前全球創作總監，與中國動向定立協議，為其設計衣服及配件，料將助公司建立現有品牌，好多投行話佢無理由係3蚊，連佢哋自己都只係識做生意，而唔知點計自己股價究竟值幾多，所以老細及高管去年7月，已於2.70元水平真金白銀積極增持，奈何形勢比人強，今時今日先有機會套現甩身贏住走，總算守得雲開。一家小小嘅內地民營上市公司，竟然可以養起咁多間大行總算功德無量，正宗街外錢齊齊搵。<br>胡孟青</p></body></html>