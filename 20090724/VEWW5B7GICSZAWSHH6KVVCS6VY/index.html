<html><header><meta charset="utf-8"><title>金手指：iPod玩完？ - 孫柏文</title></header><body><h1>金手指：iPod玩完？ - 孫柏文</h1><p>花旗股市呢排正係業績期，前晚就到蘋果電腦報業績。孫柏文睇佢哋條數，發覺有幾個應留意嘅數據。<br>第一，佢哋賣嘅電腦台數升咗4%，大家要記得，蘋果賣親嘅電腦，都係高檔嘢。咁純粹睇呢個數據，大家不但會覺得蘋果掂，仲要預期花旗消費者「復活」，高檔嘢都肯買。<br>問題係，如果除咗佢哋嘅新聞稿外，你真係睇埋盤數，就會見到雖然Mac電腦台數銷量係有上升，不過電腦業務嘅收入反而下跌8%。佢哋賣iPod同iPhone幾勁都好，電腦對公司總體盈利佔嘅部份非常大，所以係有隱憂。<br>不過蘋果嘅新產品，一路以嚟都係鑊鑊新鮮、鑊鑊甘，所以仲有咁多fan屎支持。例如，睇番已經有8年歷史嘅iPod，銷售數字出現第一次倒退，蘋果靠佢食糊多年，純睇iPod，真係會擔心。不過睇埋iPhone，就舒服番晒，因為加埋就仲有強勁增幅。</p><p>iPhone接力</p><p>講真，功能上iPhone就係一個加咗講電話功能嘅iPodTouch，當年啲人覺得蘋果做iPhone，係出於不如試新嘢嘅心態。其實佢哋一早知iPod始終有唔夠用嘅一日，惟有傾國傾城去搞iPhone，令iPod接力有望。最後，蘋果業績最大啟示，就係消費者繼續唔買貴嘢。大家要識部署。<br>孫柏文<br> http://phatdat.blogspot.com </p></body></html>