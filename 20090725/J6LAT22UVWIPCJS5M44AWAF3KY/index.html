<html><header><meta charset="utf-8"><title>轆Book：Porsche993Turbo曲線玲瓏　白裏透紅</title></header><body><h1>轆Book：Porsche993Turbo曲線玲瓏　白裏透紅</h1><p>早兩年訪問過黎耀祥，柴九哥一早表明獨愛青蛙波子，雖然911車系出過唔少經典款式，但講到極致創新性，點都唔及呢部993Turbo咁有代表性。由傳統RR（尾偈尾轆）首度改為AWD（四驅），過往尾偈尾轆蝦人揸法，變得平易近人，加埋曲線玲瓏身軀、白車紅櫳嘅迷人配襯，十幾年車依然吸引。<br><br>記者：徐影龍　<br>攝影：譚盈傑<br>Model：Cherry@PureModels</p><p>搶眼典雅高性能</p><p>雖然呢架993Turbo有成14歲，但車主實在好錫車，咁多年嚟Keep住車身同保養，如減少暴曬、清理引擎甚至換皮櫳等，所以十幾年後，車身依然雪白靚仔，唔會出現白色車最致命嘅變黃問題。曲線玲瓏係一貫Porsche特色，一對青蛙眼頭燈凸起，睇咗十幾年都唔覺Out，但若論獨特性，點都唔及全紅皮櫳咁搶眼。白裏透紅係原廠構思，雖非車主自改，但重新鋪設過全車皮革，當年已經好豪，連中控台、錶板、門側都鋪埋皮，擺明係主打旗艦級ProductLine。唔知當年係咪已經用羊仔皮，但見到兩張翻新過嘅仿桶座椅，皺摺中有少少「立立令」，好鬼似我細個時屋企張梳化，有懷舊氣息又唔殘舊，坐上去好自然幻想隔籬位會叫我一聲「影龍哥……」，我又回番句「婉君表妹，見熱唔見熱？」個種含蓄典雅味道，喺賣高性能嘅PorscheGT2、GT3中，算係少有。</p><p>大尾翼加速馬步穩</p><p>Sales估計全港唔會超過10架993Turbo，大部份擺喺屋企作收藏，基本上喺街好難見。經歷14年，外表可以越老越襟睇，但性能表現又唔會因時間而失色。先睇TwinTurboM64/60引擎，咁細架車有成3,600cc排氣量，馬力達到408匹，撻匙着偈嗰吓沉厚低音，今時今日依然夠嚇鬼。Porsche傳統採用尾偈尾轆（RR）設計，咁大馬力嘅尾轆車，入彎過早（Turnin）時，總會出現少許推頭情況，攞線要好準，入急彎先靚。而993Turbo轉為四驅後，循迹性大大增加，承接番Out-in-out入彎就得，九十年代咁高科技點可以唔俾佢吸引到吖。<br>值得一提係大得有點誇張嘅尾翼，其實相當有用，中間密集式氣洞，就係為咗更多生風引入燃燒室，用作爆Turbo及散熱，鴨PatPat般嘅尾翼，就係兜番住引到車尾嘅空氣，以及大幅增加嘅下壓力，令輪胎更貼地，馬步穩可直接提升加速力，並非得個樣㗎。</p><p>Profile</p><p>引擎：3,600ccTwinTurbo　<br>馬力：408hp（極速290km/h）<br>0-100km/h：4.5秒	<br>當年新車價：約$1,800,000<br>現時二手價：$880,000	<br>查詢：FormulaWon（31102718）</p></body></html>