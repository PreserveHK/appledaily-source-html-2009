<html><header><meta charset="utf-8"><title>迷債和解 - 左丁山</title></header><body><h1>迷債和解 - 左丁山</h1><p>雷曼迷債方案經各報章連番披露後，證監會卒與金管局聯同宣佈與十六家分銷銀行達成協議（詳情見七月二十三日各報全版廣告及證監會網頁），是日左丁山打咗幾個電話，知道銀行家、監管界以至政府人士覺得暫時可以鬆一口氣，靜待雷曼事主反應，至於有幾多人會接受基本上六至七成嘅回購（以本金計），當然難以預料，但有關人士話比較審慎樂觀喎。<br>報紙披露東亞李國寶統籌銀行認同中銀之六成至七成方案，與證監會集體談判，佔功勞最大。其實東亞在十六家分銷行之中，所佔份額不外億零，與中銀香港相差甚遠，即使百分之一百全賠，對東亞盈利並無大影響，但正如本欄於六月十六日所料：「寶哥哥一為神功，二為弟子，佢份人一定唔怕槍打出頭鳥，別人或者不敢，佢就有膽識主動向證監會及金管局表達業界意見嘅。」根據後來之形勢發展，相信寶哥哥大力發功後，和解方案先至逐漸成為銀行界共識，至於點解談判會在上兩個星期有快速進展，消息人士話，與韋奕禮放咗假有關。經此一役，卒大功告成，寶哥哥在本港銀行界之地位本來已經無人挑戰，但北京會另眼相看！<br>證監會韋奕禮與金管局蔡耀君開記者招待會宣佈和解方案之時，左丁山正坐的士上山頂祝賀張信剛教授獲頒法國OrdredesPalmesAcademiques，自己唔識法文，唔知中譯名字為何。坐在的士內，開着iPhone聽電台，一路聽住啲最新雷曼新聞消息。現在科技進步得緊要，iPhone橫掃全球，有其理由，因為一部電話竟可提供無數創意，有六萬五千個以上嘅「應用」（application），任君選擇，着實驚人。新城電台就係最新一個iTunes玩意，可從iTunes直接下載新城電台，下載後，一按icon，就可選擇三個所屬電台，讓iPhone變成收音機，而且音色甚佳，全無一般收音機之「沙沙聲」，邊聽AM1044都收得好清楚，唔到你唔服。醫生莊又教左丁山下載Wattpad讓iPhone成為一本電子書，佢自己嘅iPod就透過Wattpad下載晒所有珍奧斯汀嘅小說。一部電話具備如此多功能，真係「離開家門不可沒有它」！
</p></body></html>