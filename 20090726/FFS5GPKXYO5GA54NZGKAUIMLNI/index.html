<html><header><meta charset="utf-8"><title>轆Book：無限變身　小魔怪Jazz</title></header><body><h1>轆Book：無限變身　小魔怪Jazz</h1><p>喺香港熱賣多年嘅Jazz仔，真係通街隨處見，但外形猶如小惡霸嘅變種Jazz你又見過未？換上仿無限154WIDEBODY嘅大包圍套裝，外在辣味率先加強10倍，配埋一身鋁合金Bar、點火放大器及電子增強器等裝備，內在馬力操控同樣倍增，呢隻忽然變身嘅小魔怪，原來已經係第二次大整容，Jazz嘅可塑性，實在令人好驚喜。<br><br>記者：許維雅<br>攝影：梁細權<br>Model：Algie@Puremodels</p><p>獨家大包圍變惡霸
</p><p>貴為Honda車系中銷售王嘅Jazz，車仔細細夠可愛又慳油當然係第一大賣點，雖然08年尾先推出嘅全新版本經已將外形及力水升級，但始終通街都係，略嫌平凡。不過Jazz嘅另一大優點，就係「善變」，好似呢部Jazz就變完又變，今次換上參照無限154WIDEBODY嘅獨家大包圍套裝，頭尾沙板有立體線條加強肌肉感，前後Bumper連大包圍更有霸氣，加埋碳纖頭冚及頂蓋，惡霸辣味出晒嚟，再唔係平日可愛造型嘅細路仔。有頭威又點可以無尾陣，換上極限17吋白色胎軨，好睇又好片，但一定要配上FederalTireSS595超薄身輪胎，如果唔係就會刮沙板。再數，有外又點可以無內，睇見一對日本Bride限量版碳纖桶椅，絕對就係車手嘅象徵啦。
</p><p>加強點火勁過Turbo
</p><p>要細路仔跑得快，唔係買對跑鞋畀佢就得；要車仔鍊得吓，當然一樣唔可以淨係換條軚。呢架小魔怪嘅加裝鋁合金Bar，數目多到真係有啲嚇親，頭、頂、尾、底四支，加埋鋁合金六點式底架，遇到龍捲風都真係未必散，操控固然特別好。要加強爆炸力，仲有點火放大器令汽油燃燒更徹底，再換埋鋁金合皮帶輪偷輕車身，電子整流器令起步反應更快，唔使加Turbo都一樣有排玩。揸得快時亦要識得收，Jazz較弱嘅制動系統一向係唔少人愛改裝嘅地方，換上迫力碟、迫力膠，都係令煞車系統反應力倍增嘅方法。外觀性能都全面惡魔化，坐上司機位嗰個唔想片番幾轉先奇。</p><p>變身重點<br>型Look</p><p>參考Mugen款154WIDEBODY大包圍$19,999/套<br>特注碳纖車頂	$2,800<br>GE8Sport特注碳纖頭冚	$2,800<br>Mugen油溫錶、水溫錶連錶座	$6,580<br>BrideCURA碳纖賽車椅（限量版）$16,000/張<br>Bride車門飾布	$3,000/一套四塊</p><p>提升性能
</p><p>E-Power電子增強器	$1,800<br>DSIS點火放大器	$2,800<br>FederalTireSS595輪胎	$3,000/全套<br>WorkEmotion17吋胎軨	$10,000/全套<br>Summit鋁合金六點式底架	$1,800<br>全車Summit鋁合金Bar	$3,978<br><br>改裝查詢：Spec-R（23628007）</p></body></html>