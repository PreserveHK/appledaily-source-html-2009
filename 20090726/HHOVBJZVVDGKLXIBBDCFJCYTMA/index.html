<html><header><meta charset="utf-8"><title>雷曼專業投資者 - 左丁山</title></header><body><h1>雷曼專業投資者 - 左丁山</h1><p>雷曼迷債和解，有人歡喜有人愁，愁嘅自不然係「專業投資者」與雷曼ELN持有人。睇報紙，何謂專業投資者，似乎唔係幾清楚，在銀行擁有投資組合八百萬元就係投資者？大姐明幾乎喊苦喊忽，可能就因為佢擁資超過八百萬元之故。<br>既然唔多明白，不如問吓人，隨手打電話畀賓架Ｌ，問佢何謂專業投資者，賓架Ｌ話：「當然唔係有八百萬元就叫做專業投資者，根據證券及期貨條例係第三部（專業投資者ProfessionalInvestors）（Cap.571D），客戶買入迷你債券之時，要與分銷銀行共同簽署一分文件，按照操守準則第15.3及15.4段（CodeofConduct），確認係專業投資者，先至算係。假如你左丁山在我銀行嘅投資組合加埋有八百萬或以上，但從未簽過呢份文件確認自己係專業投資者，咁你就算唔係嘅嘞！」<br>聽落好似又幾複雜，左丁山在銀行有投資戶口，但唔記得有冇簽過呢類文件喎，賓架Ｌ話：「咁你咪同你間銀行核對清楚囉，唔難㗎。」咦，自己雖然完全與雷曼迷債、ELN或甚麼產品無關，為咗確證自己係唔係專業投資者，去仄吓都好。賓架Ｌ派定心丸，「雷曼迷債事主未簽過確認文件就唔會係專業投資者，仍然有資格得到賠償。」<br>買咗ELN又點辦？真係難搞啲。ELN（EquityLinkedNotes股票掛鈎票據）純係炒作投機並非投資，風險大過買迷債，因迷債有抵押資產，ELN只能信雷曼，等於與發行人對賭。二○○五年至二○○七年之時，買ELN者無不笑逐顏開，收利息十幾至三十幾個巴仙。收呢啲利息相等於sellput（出售認沽證），風險係股票下跌嘅話，發行人有權put你（即係要你收股票，唔收息），股票大升之時，sellput一定賺，股市下跌時sellput就只能猛咁收股票，本來有錢頂住就冇所謂啦，冇得埋怨，最弊嘅就係雷曼破咗產，所以與雷曼做對手嘅ELN，渣都冇。而且雷曼ELN最低投資額係五十萬元，用私人配售（privateplacement）方式銷售，免受證監會核准，故此買入雷曼ELN嘅，係難與雷曼迷債事主比較嘅。</p></body></html>