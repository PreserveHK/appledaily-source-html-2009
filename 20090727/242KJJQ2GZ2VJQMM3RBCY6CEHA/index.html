<html><header><meta charset="utf-8"><title>中環在線：大快活少賺兩成　羅開揚減薪18% - 李華華</title></header><body><h1>中環在線：大快活少賺兩成　羅開揚減薪18% - 李華華</h1><p>早排華華講過，大家樂（341）主席陳裕光舊年人工加咗10.7%，皆因喺經濟低迷下業績依然創紀錄，但佢主要對手就唔同嘞，大快活（052）09年度盈利倒退兩成至8000萬銀，難怪主席羅開揚都要減薪18%。<br>大快活公佈，09年度董事局薪酬減15%至1007.9萬銀，當中羅主席減薪近兩成，整體薪酬由上年度748.1萬銀減至609.8萬銀，當中所有減幅嚟自花紅，大幅縮減逾半至150萬銀，佢嘅薪金連津貼則獲得調高22%至446.6萬銀。<br>行政總裁陳志成09年度整體薪酬則減7.5%至172.5萬銀，當中花紅縮減近六成至25萬銀，薪金連津貼則調高7.8%至114.2萬銀。至於執董吳志強人工亦由188.9萬減至168.6萬銀，當中薪金連津貼佔109.3萬銀。<br>大快活09年度營業額增加2.2%至14.66億銀，但集團盈利不升反跌，減少21%至8000萬銀，全年股息亦少咗近四成至38仙，董事局點都要做啲嘢，否則股東可能會有意見。<br><br>李華華<br>mailto:LiWaWa@AppleDaily.com</p></body></html>