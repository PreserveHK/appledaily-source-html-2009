<html><header><meta charset="utf-8"><title>靚女覓食　夜夜鹹蛋蟹
</title></header><body><h1>靚女覓食　夜夜鹹蛋蟹
</h1><p>近日娘親心煩、多疑、失眠，令我不勝其煩，有人獻計，「送她去吉隆坡吧！一蚊馬幣便辣死你阿媽！」我不是忤逆子，只是在吉隆坡可以由早食到晚，仲有能令女人喪失本性的Megasale，她終於不再嘮叨了。<br><br>記者、攝影：吳允冲<br>鳴謝：馬來西亞旅遊促進局、馬來西亞航空</p><p>一蚊辣死你阿媽</p><p>每朝早，吉隆坡街頭都有唔少車仔檔賣早餐，但馬拉人愛吃的不是三文治、熱香餅，而是椰漿飯「NasiLemak」，華人都稱作「辣死你阿媽」！真傳神！才一摳（馬拉人稱錢作「摳」）的辣死你阿媽，製作可算認真，一塊蕉葉，包着白飯、自家製的Sambal辣醬、半隻烚蛋、魚乾、花生，食一啖，辣味與酸味攻入食道，足夠令你醒神，不再瞌眼瞓。飯後再來一隻蕉，就是一餐地道的馬拉早餐。</p><p>a.MedanImbiFoodCorner</p><p>電話：（60）3-21444778<br>地址：No.2-1,JalanMedanImbi,OffJalanImbi</p><p>粉腸食唔停</p><p>短短一條燕尾路已有肉骨茶店ABCDE，究竟邊間好食呢？幸有當地人指點迷津到「彭強」。開業30多年的彭強，湯底24小時不停翻滾，用上十幾種藥材，胡椒味特重，飲一碗，感覺熱氣從頭頂排出。老闆娘玲姐一邊講解一邊吃，加蒜茸加辣椒加黑豉油，似乎食得投入過我。「唔係賣花讚花香，我哋用新鮮豬肉，用晒先叫人送貨。」千層粉腸看來花好多工夫做，特別有咬口，令我食唔停口。「用筷子穿，兩、三下就搞掂啦，有幾複雜？好容易啫！」飲完肉湯唔該呷一啖特濃鐵觀音，才是真正的肉骨‧茶。</p><p>b.旭日（彭強）肉骨茶</p><p>電話：（60）3-21489334<br>地址：No.19B,JalanMedanImbi,OffJalanImbi</p><p>海鮮誇啦啦</p><p>入夜，亞羅街（JalanAlor）人頭湧湧，像我們的廟街，滿街食肆，喇沙、炒貴刁、燒雞翼……究竟食邊樣先？街坊介紹我去新翠園，平平無奇的鹹蛋黃炒蟹，加入充滿南洋風味的咖喱葉，味道即刻變得複雜，薄薄的鹹蛋黃漿裹在蟹上，有鑊氣但不滴油，正！再來一碟白胡椒蟹，比鹹蛋黃蟹清淡，我KO了一碟。「新出嘅怪味啦啦，要唔要試？」老闆娘Karen問，啦啦？原來是馬拉話貝殼咁解，讀音是「拿啦」。怪味啦啦即是怪味炒蜆，用咖喱葉、蝦乾炒，特別處是加入花奶，令炒蜆有獨特香味，好食到難以形容，我又KO了一碟！此時Karen端來燒魔鬼魚，「招牌菜嚟㗎！要趁熱食！」澆點酸柑汁辟腥，入口有淡淡咖喱和黃薑味，嫩滑中帶煙韌肉質，令我這個唔食魚的人都食得好開心。還有奶油蝦、串燒雞呢……噢！Karen，Imissyou！</p><p>c.新翠園</p><p>電話：（60）3-21444290<br>地址：No43,JalanAlor</p><p>榴槤貴過海鮮</p><p>未食飽？仲有街口的榴槤檔，阿伯睇榴槤多過睇靚女，邊個靚邊個唔靚一望就知。現時當造的有3款：竹腳甘中帶苦，底部有個篤；D24肉多又甜；極品貓山王就甜中帶甘，令人回味，不過產量少，一個盛惠170摳（$370），仲貴過食海鮮！馬拉榴槤是樹上熟，成熟時會自己跌落嚟，不能隔夜不能出口，去到要食多幾個！提提大家：千萬不能帶返酒店食，要在街頭就地正法！
</p><p>d.榴槤檔</p><p>地址：JalanAlor街口</p><p>全城熱減</p><p>去到馬來西亞，點都要掃戰利品回家，因現在至8月31日，正舉辦MalaysiaMegaSaleCarnival，全城勁減且唔使畀稅，睇吓3大場有乜咁特別！</p><p>e.Pavilion多餐廳</p><p>吉隆坡現有最大的商場，由LV到Topshop都有，地庫FoodCourt大到夠你食足3日3夜，還有著名馬拉餐廳MadamKwan’s，必試椰漿飯。</p><p>地址：JalanBukitBintang<br>網址： http://www.pavilion-kl.com/ </p><p>f.BerjayaTimesSquare有機動遊戲</p><p>多本土品牌，內有亞洲最大室內遊樂場Cosmo’sWorld。樓上的酒店，傳聞劉華與朱麗倩曾秘密住過。<br><br>地址：1JalanImbi<br>網址： http://www.timessquarekl.com/ </p><p>g.SunwayPyramid自成一國</p><p>SunwayLagoon外的商場，設有多個購物區，更可到主題公園玩各種機動遊戲；又有酒店，不出外亦可消磨幾日。<br><br>地址：OasisBoulevard2,47800<br>　　　BandarSunway,Selangor<br>網址： http://www.sunway.com.my/pyramid/ </p><p>Dos&amp;Don'ts<br>囗首相芝士Cup</p><p>Pavillion3樓有間前首相馬哈蒂爾開的餅店TheLoaf，招牌貨係濃味芝士餅杯與鬆軟雪芳蛋糕，其中斑蘭葉蛋糕值得買返香港孝敬父母。</p><p>出門提一提</p><p>簽證：持BNO或特區護照均免簽證。查詢：28210800（馬來西亞領事館）<br><br>機票：乘馬來西亞航空來回吉隆坡，票價$1,460起。查詢： http://www.malaysiaairlines.com <br><br>貨幣：1馬幣約兌2.19港元（文中價錢已折算港元）<br><br>電壓：240V，三扁腳插座</p><p>下周<br>馬來西亞<br>吉隆坡<br>有雷雨，24-31℃</p></body></html>