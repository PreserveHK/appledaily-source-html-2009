<html><header><meta charset="utf-8"><title>青心直說：公道自在人心 - 胡孟青</title></header><body><h1>青心直說：公道自在人心 - 胡孟青</h1><p>長期坐井觀天之輩，唔知家華同我嘅交情好到咩程度，查實當家華大哥起筆開始寫關於對我之睇法時，已即時致電報定案，皆因佢話呢行是非多，費事有朝一日有小人出嚟挑撥離間。佢真係料事如神，果然有人枉作小人。有病應該睇醫生，天天指控人家陰謀論，係唔係本身已出現病態妄想被迫害症！只怪生意難做，人性容易顯露。<br>香港最可愛和寶貴的地方，係港人仍然擁有言論自由，本人唔介意正常善意嘅批評，尤其早前陸叔對本人在股評人行為方面過份上心之提點，亦樂意照單全收。只是對於一些由匿名打手於網絡向異己放暗箭（受害者不只一人），到如今自本報討論區消失後弄得要如斯明刀明槍御駕親征，煞是可悲，唔通我又要以牙還牙將本文標題大大隻字老作甚麼黃腳病變。在百花齊放、有容乃大嘅香港地，雖然刁難與挑釁已變成另類社會文化，對這類人我幫佢唔到只能表達同情，本文亦不打算再與之糾纏下去，皆因公道自在人心。</p><p>睇淡係唔想散戶太心雄</p><p>繼續論盡財經界時弊，刺激大家對股壇現象思考一番，仍然係本文風格，反正無人能夠贏得全世界，最緊要講真話。真人騷唔係話你想做就有得做，傳媒有Airtime都唔係你木口木面扮性格演員去就有。只要你朋友圈子夠闊，肯與成功嘅炒家交換情報，許多都不諱言股市其實係一個鱷魚潭，唔通連炒家之言都係陰謀論？市場上一邊話自己輸咗人家嘅錢，一邊流幾滴鱷魚淚者唔係第一次見，輸咗唔攞大聲公去你間公司嘈，唔好以為人家被焗賭焗輸無仇報，幾年前有本地廠家以為有高人指路，點知仲慘過自己落手落腳去炒而輸到同行家呻，只係大家厚道無周圍唱，咁得閒四圍住其他行家嘅一舉一動，還有時間去做分析嗎？<br>我等一般見識之士，許多時遇上高人亦會不恥下問索索料，只是每日寫稿已要花很大精神，亦有家人要兼顧，對方先撩者賤亦感無奈。部份人睇淡，係因為唔想普羅投資者被勝利冲昏，掛住數銀紙而忘記眼前風險，而唔會黑心到唔想個市升。經濟實在如何，睇嚟緊下半年大型企業招聘情況應該無得拗。在此順道感謝書展支持者百忙中抽時間前來，友儕亦唔需要對蜚短流長太上心，基於以德報怨，希望對方早日康復。<br>胡孟青</p></body></html>