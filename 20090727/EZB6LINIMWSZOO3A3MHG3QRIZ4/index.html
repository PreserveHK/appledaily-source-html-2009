<html><header><meta charset="utf-8"><title>隔牆有耳：菜園村村民赤腳踩場 - 李八方</title></header><body><h1>隔牆有耳：菜園村村民赤腳踩場 - 李八方</h1><p>港鐵康城站噚日通車，石崗菜園村幾十個居民嚟踩場，皆因唔妥運輸及房屋局局長鄭汝樺夾埋港鐵為咗興建廣深港高鐵，強行拆村逼遷。班村民唔知喺邊度收風，聽見鄭汝樺會嚟主持啟用儀式，但點知康城站連啟用禮都冇搞，鄭局長影都唔見。<br>班村民嬲到震，搵咗個戴面具嘅冒牌鄭汝樺做頂包，坐喺架紙皮扮嘅高鐵裏面，係咁撞埋去啲菜園村居民度，仲嚇到個跟大人嚟踩場嘅小妹妹驚到喊晒口。<br>港鐵聽見班村民踩場，一早報定警叫齊軍裝同便衣人員實班村民，又派代表連村民畀鄭汝樺封抗議信都收埋。班村民為表明就算赤手空拳，都堅持不遷不拆，喺康城站個月台度連鞋都除埋，赤腳搭車，沿途仲派海報同傳單畀市民，爭取公眾支持。
</p></body></html>