<html><header><meta charset="utf-8"><title>敏妮Talk：金隅追揸沽 - 溫敏妮</title></header><body><h1>敏妮Talk：金隅追揸沽 - 溫敏妮</h1><p>放假前寫抽金隅（2009）攻略，有數得計，逾40萬人入「細飛」嘅話，果然做唔到一人一手。玩熱爆新股，第一步係博抽到，下一步就要諗幾時沽？圖表派對於冇圖睇嘅新股，寧願唔炒，亦有前輩照樣靠睇圖，但短啲，睇開市後十幾分鐘，敏妮就寧願捉心理。<br>成日聽人講，「隻股票貨源歸邊，有得炒。」相反貨源廣泛，好難維持秩序，一有錢賺，大家就爭相沽貨獲利，尤其多數投資者都係揸1手貨，抱住賺餐晏嘅心態。截稿前金隅仲未出分配基準，唔知幾多人揸1手貨，但相信唔少。<br>07年係新股最當旺嘅年代，敏妮就以當年熱爆新股做例，阿里巴巴（1688）有56.6萬人申請，超額認購256倍，抽20手先穩得1手，揸1手嘅散戶近15萬，佔認購人數26%。隻股暗盤已經升逾八成，一眾名嘴呼籲散戶首日好沽，但近38萬人入飛抽唔到，佔認購人數67%，所以有人沽亦有人肯接火棒，結果首日上市最高爆升1.96倍，翌日見埋歷史高位。如果你見有15萬個同你一樣揸1手貨嘅人，兼隻股升近兩倍都有人肯接火棒，唔走實後悔。</p><p>倘首日無爆升　再等一會</p><p>另一隻中鐵（390），75.9萬人入飛，又係抽20手先穩得1手，廿萬散戶揸1手。比起阿里巴巴，上市時間僅差一個月，20萬人嘅沽壓應該重過15萬人，但46萬抽唔到嘅散戶只係佔認購人數六成，加上中鐵暗盤價只係升得兩成，叫沽嘅聲音亦冇乜，頭嗰幾日升幅唔算好勁，但1個月後已經見歷史高位，升逾1倍。<br>以統計嚟講，兩個樣本嘅結果唔可以做結論，但熱爆新股似乎都好快見高位。兩個例子中，敏妮會參考中鐵嘅例子，一來保薦人都係瑞銀同摩根大通，1手中籤比率又係10%，唔等錢使，如果見金隅首日升唔多，即管等多陣。<br>溫敏妮<br> http://wanmanli.com/blogs/ </p></body></html>