<html><header><meta charset="utf-8"><title>中環在線：王軍收袍金好隨意 - 李華華</title></header><body><h1>中環在線：王軍收袍金好隨意 - 李華華</h1><p>家陣做小股東嘅，除咗要留意公司每年賺錢定蝕錢，另一樣會關注嘅，就係公司嘅高層緊幾錢人工。<br>中信21世紀（241）噚日出咗09年度年報，華華發現，佢哋嘅主席兼執行董事王軍（圖），今年就收咗100萬港銀董事袍金。<br>其實收100萬董事袍金本身並唔係咩特別事，不過睇番中信21世紀過去幾年嘅年報，就留意到王軍唔係年年收袍金喎，佢對上一次收袍金，已經係2007年嘅事，唔通隔年收袍金係有特別意思嘅？王軍曾經係中信集團掌舵人，06年退任主席後都要搵番啲收入嘅。</p><p>三公司共600幾萬銀</p><p>睇埋另一間王軍有份做主席兼執行董事嘅金榜集團（172），佢09年度嘅薪金加酌情花紅合共收561.6萬港銀，較08年度嘅442.4萬加咗26.9%。至於佢做獨立非執董嘅中國通信服務（552），過去3年，佢都只係象徵式咁收20萬人仔。<br>雖然佢每家公司嘅人工或者袍金都唔算好勁，但山大斬埋有柴，加加埋埋都有成600幾萬銀㗎！</p></body></html>