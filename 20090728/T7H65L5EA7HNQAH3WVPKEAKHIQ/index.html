<html><header><meta charset="utf-8"><title>T91扭扭Netbook　好畫得</title></header><body><h1>T91扭扭Netbook　好畫得</h1><p>手提機無論係手機定Netbook，附有觸控式功能已成大趨勢，不過若只加個Touch芒，充其量只算換湯不換藥，Netbook配個Touch芒夠新意，但《WinXP》無力Support，自然需要廠商發揮「軟」實力！ASUS最新推出嘅扭扭EeePCTouchT91，個芒扭得反得，仲Touch得，不過最讓人滿意都係內置完備嘅XP版Touch軟件，真正感覺到用緊一部Touch得嘅Netbook。<br><br>記者：許福合<br>攝影：林栢鈞<br>Model：Alia@Puremodels</p><p>8.9吋扭芒
</p><p>以前講起TabletPC，印象有兩個，貴同不實用，T91其實亦算係TabletPC經濟版，售價平得多嘅同時，流動性高亦更顯實用，試問誰會拎住個14、15吋嘅「大鐵板」隨處走？T91使用8.9吋輕觸式屏幕，可以跟足TabletPC一樣，揭起扭轉反埋都仲用得，雖然屏幕比一般Netbook略小，但相對機身就做得更小巧，比10吋Netbook細咗個碼，而重量更只係得0.96kg，完全適合作為流動Office之用。當反轉見機底，會發現唔見有電池，原來T91採用內置式電池，無得隨時更換，正常使用兼且開住Wi-Fi情況下，T91都可用5小時，都算唔錯，而且跟機火牛做得又細又輕，帶埋出街都唔辛苦。
</p><p>TouchGate觸控
</p><p>T91雖然只係8.9吋，但解像度有1,024×600，桌面空間唔算細好多，而一般操作可使用收藏在鍵盤旁邊嘅Stylus筆，靈感度同反應都唔錯，不過《WinXP》設計上唔算好Touch，太精細介面亦容易按錯，所以T91會跟個《TouchGate》軟件，係一個以輕觸式操作的主介面。<br>佢嘅特色係無論圖示到按掣都比較大，可以直接用手指操作，自然比Stylus直接方便；當中附有功能包括Memos、計算機、網絡收音機等；同時亦與《WinXP》整合，例如《I.E》會多條Toolbar，可以打開縮放功能，再經屏幕右邊ZoomBar就可以放大縮細畫面，另外亦設有虛擬鍵盤，有中英手寫功能，即使反轉屏幕後，仍可輸入文字。</p><p>Touch軟件</p><p>Profile</p><p>處理器：IntelATOMZ520<br>記憶體：1GBDDR2<br>儲存：16GBSSD+16GBSD+20GBEeeStorage（共52GB）<br>屏幕：8.9"（1,024×600）<br>電源：內置Polymer電池（5小時操作）<br>系統：WinXPHome<br>體積：225×164×25.2-28.4mm<br>重量：0.96kg<br>查詢：ASUS（35824738）</p></body></html>