<html><header><meta charset="utf-8"><title>轆Book：AudiRS6Avant　狂暴旅神</title></header><body><h1>轆Book：AudiRS6Avant　狂暴旅神</h1><p>「旅神」唔係「女神」，不過都屬萬人迷膜拜級！來自德國嘅RS6Avant，我封佢做「旅行車之神」！名副其實嘅超級旅行車型，巨型穩重，不過就採用咗林寶堅尼都用嘅5公升V10引擎，加埋雙Turbo，0-100km/h只需4.6秒，媲美超跑。旅行車有咁狂暴嘅性能，仲唔係旅行車之神？飆得都未算最犀利，仲要係操控容易！<br><br>記者：梁美甜<br>攝影：周旭文<br>Model：Lo&amp;Cherry@PureModels</p><p>巨型級「辣跑」
</p><p>Audi旅行車系列之中，RS6嘅性能絕對係前無古人，定位於RS系列已代表係性能車。全新RS6採用新一代5公升V10引擎以TwinTurbo設計，輸出馬力高達580匹，最誇嘅係66.3kgm扭力喺1,500轉時就全數釋出，輕踩油門感到動力充沛，加速時，未係大腳油就已經感到強烈推背感。入彎穩定而順暢，記功於車身配備嘅quattro四驅系統。係，部車的確強悍得很，真正坐上駕駛席入波起步，甚至加速時都令人信心十足。性能夠辣，但操控卻一啲都唔難搞。Audi招牌高科技及車身配備，強韌嘅制動系統、電子循迹輔助系統、高悍嘅quattro四驅系統等等，均提供強而穩定嘅駕駛表現。</p><p>低調辣味</p><p>單看性能數字稱RS6為辣跑絕不為過，但又必須面對佢係旅行車呢個現實，最重要係全新RS6外形不若林寶、拉利、波子咁有殺氣，亦不似同門R8般一眼就能分辨出係超惡跑車，加上RS6Avant一副旅行Look，相比之下就更覺佢平實內斂得多。但只要細心一啲，就會發現，RS6由外至內都滲出絲絲辣味。如車身加有全套RS包圍以及Titanium-look20吋合金輪圈、雙出尾喉、Audi車系性能版獨有嘅鋁質側鏡外殼等。內櫳皮椅，前為可調校跑桶椅、後為桶形座椅，為RS6大顯身手時提供充足承托力及防禦力等，均流露出RS6嘅辣車味道，配合專用銀底天藍車身色漆，走在路上，揸嘅夠晒爽、睇嘅亦賞心悅目！</p><p>規格</p><p>引擎：4,991ccV10TwinTurbo<br>馬力：580bhp/6,250-6,700rpm<br>扭力：650Nm/1,500-6,250rpm<br>傳動：六前速Tiptronic自動波，四驅<br>售價：$1,820,000<br>查詢：合迪汽車（25281862）</p></body></html>