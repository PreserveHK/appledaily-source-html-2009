<html><header><meta charset="utf-8"><title>金手指：中國是千禧dotcom？ - 孫柏文</title></header><body><h1>金手指：中國是千禧dotcom？ - 孫柏文</h1><p>噚日，孫柏文睇花旗國雜誌《ForeignPolicy》，裏面有篇VitaliyKatsenelson寫嘅文章。佢有個比較特別嘅比喻，去形容花旗國同我國關係。<br>佢話九十年代中，好多電訊設備製造商嘅生意出現高速增長。原因係啲下游前線科技公司生意多咗，當然就要用多啲電訊設備。<br>不過去到99年，啲人搵創投基金嘅錢開始亂開dotcom最瘋癲時，相信大家都仲記得Amazon.com總裁嘅名言：「盈利完全唔重要！」咁呢啲dotcom訂電訊設備時會考慮嘅嘢，因資金太容易籌到，自然唔理啲生意應唔應該做。電訊設備定單金額嘅升幅，就開始同經濟現實脫節。</p><p>中國變大債主</p><p>當然，電訊設備商收到單照做，不知幾開心。令盈利增幅有如日出日落般穩定，亦因而令投資者覺得就算dotcom邊個最後勝利，電訊設備商先係大贏家，所以就將電訊設備商嘅市盈率越推越高。<br>到dotcom泡沫爆破嘅開端，電訊設備商因為要跑數畀投資者，就想盡辦法賣電訊設備。所以推出vendorfinancing，即設備商畀買家賒數慢慢還，最緊要設備一出門，就可以book數落簿當盈利，然後同股東講佢哋上季有幾咁勁！<br>最後點？因為dotcom執笠，電訊設備商就要大幅撇賬，輸大錢出嚟話：「百年一遇水災呀！」<br>我國多年嚟靠出口花旗國食糊，最初花旗國因經濟增長令消費入口增加。不過到九十年代尾，因股市大泡沫，花旗國人消費同進口開始同經濟動力脫鈎，當股市都爆埋，花旗國人借錢度日繼續消費。<br>邊個係最大債主？咪我哋中國人囉！真係威威！<br><br>孫柏文<br> http://phatdat.blogspot.com </p></body></html>