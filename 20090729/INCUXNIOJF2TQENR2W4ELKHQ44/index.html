<html><header><meta charset="utf-8"><title>費斯預賽留力仍居第2</title></header><body><h1>費斯預賽留力仍居第2</h1><p>【綜合意大利外電】費斯繼續向「摘金之路」進發。周二男子200米蝶泳預賽，費斯以總成績第2名晉級，只要闖過複賽便有望成功衝擊金牌；中國亦有泳手分別晉級男子200米蝶泳及200米自由泳複賽。（有線62台明日0:00am直播）<br>費斯要在意大利時間周二黃昏力爭200米自由泳金牌，為保留戰鬥力，他在周二上午進行的200米蝶泳預賽未盡全力，結果只游出1分54秒35的成績，以總成績第2名晉級複賽。<br>不過他在留力下，亦僅以0.02秒之差落後首名晉級複賽的波蘭選手科辛尼奧斯基。費斯在預賽後表示：「我只專注想晉級決賽，這是我今早最想做到的事情；我亦準備好在黃昏時出戰200米自由泳。」</p><p>中國4將齊晉級</p><p>另外，中國在跳水項目共奪7金，但進入競爭更為激烈的游泳項目，焦劉洋亦能在女子100米蝶泳摘下一面銅牌，為中國女泳隊一個好開始。周二亦傳來好消息，吳鵬、陳寅在男子200米蝶泳預賽，分別以第8及第10名晉級；楊雨、龐佳穎亦在女子200米自由泳預賽晉級，如順利通過複賽，可在今日為中國再度衝擊游泳獎牌。</p><p>《花絮》<br>「有」眼不識托迪</p><p>「王子」冇人識？意大利國寶之一嘅羅馬隊長「王子」托迪（圖）嘅威名，喺足球壇冇人唔知；之不過唔知係咪因為呢位32歲球星離開綠茵場，換件衫後個look唔同咗，前晚有線直播世錦賽，當鏡頭落喺「王子」身上時，有線嘅主持人竟然「deadair」咗幾秒，冇介紹佢究竟係邊個，真係蝦碌！</p><p>南韓飛魚執迷不悟</p><p>「南韓飛魚」朴泰桓喺世錦賽男子400米自由泳無緣決賽後，佢唔理自己狀態差之餘，仲唔肯換番件新款嘅高科技泳衣出賽，最終喺200米自由泳複賽只排第13，再次無緣決賽，真係頑固！家朴泰桓只剩低1,500米自由泳賽事有得爭金，唔知佢到時會唔會回心轉意呢？</p><p>奧尼爾海豚裝3合1</p><p>一口答應會上奧尼爾（圖）真人Show《Shaqvs.》嘅費斯，日前接受《洛杉磯時報》訪問時話，好期待同體重超過325磅嘅奧尼爾鬥游水，但又煩惱緊要點讓「巨無霸」先好；費斯教練保文就話，為咗令比賽刺激啲，除咗會教奧尼爾泳術，仲會特別將3件「海豚裝」縫埋一齊畀奧尼爾着。咁唔知速度會唔會快3倍呢？</p><p>郭晶晶回國掃貨豪</p><p>世錦賽5連霸雙料冠軍嘅郭晶晶（圖）周一返國，經過一連10日比賽、俾意大利陽光曝曬後，「跳水皇后」膚色變咗朱古力色；不過佢唔理咁多，據《新浪網》報道，身穿白色襯衣、牛仔褲、「人字拖」嘅郭晶晶，周二喺北京三里屯商場購物，買著名品牌運動衫完全唔使試就埋單走人，認真豪氣！</p></body></html>