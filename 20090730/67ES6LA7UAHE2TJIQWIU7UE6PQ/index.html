<html><header><meta charset="utf-8"><title>CasioEX-H10　為風景化妝</title></header><body><h1>CasioEX-H10　為風景化妝</h1><p>愛美係人嘅天性，君不見時下DC，部部加入美肌模式，話影人包靚麼！但CASIOEX-H10更別出心裁，佢話連影景都特別靚過人，首度引入「風景美化」模式，靚靚高反差，配合特濃稠色調，有如以畫筆為美景再添上一筆！<br><br>記者：許福合<br>攝影：譚盈傑<br>Model：Cat@PureModels</p><p>薄機10倍變焦</p><p>EX-H10走Casio最耍家薄機路線（24.3mm超薄）；成像達1,210萬像素，屬薄機頂級規格；卡片機身內收納了一支10倍變焦大炮（24-240mm），以薄機嚟講相當罕見。<br>電池耐用亦係EX-H10賣點！省電模式下，一電㩒1,000張，與同級機比較相差幾近5倍！機頂新增風景美化及美顏模式按鍵，前者可調整風景色彩，令整體觀感更鮮明，兼有除霧效果！而美顏模式主要提供臉部對焦，同時會對皮膚色彩柔化，遇到背光等情況更可以自動校正。</p><p>HD錄影</p><p>玩10倍大炮變焦，影相時難免會手震，EX-H10加入浮動式CCD防震系統，相比一般機玩數碼防震，影像會更實淨；高ISO拍攝亦下了功夫，以最高ISO3200拍攝，相片仍然相當滑淨，大約與一般數碼相機ISO800相近！<br>EX-H10更可攝錄HD級影片，影片質素達1,024×768@24fpsAVI格式，最強係可以邊拍片兼同步影相，不怕攝錄中途錯過重要一刻；不過EX-H10失算處係機身竟然無HDMI頭，須另買HDMI底座，但就要另花錢了！</p><p>風景美化模式測試</p><p>Profile</p><p>感光元件：1,210萬像素CCD<br>光學變焦：10倍<br>屏幕：3吋LCD<br>影片：1,280×720@24fpsAVI<br>感光度：ISO64-3200<br>電源：鋰電池（拍攝1,000張）<br>體積：102.5×62.0×24.3mm<br>重量：164g<br>查詢：捷成洋行（29262300）</p><p>同場加映抵玩版EX-Z280</p><p>雖然EX-Z280定位為入門級，不過相片像素亦高達1,210萬，而且有4倍光學變焦，而防震系統都係使用浮動式設計，影相就不怕震，而且內置有39種場景模式，有齊笑臉識別、EasyMode等模式，適合簡單拍攝為主嘅用家。</p></body></html>