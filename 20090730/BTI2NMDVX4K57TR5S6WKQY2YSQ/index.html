<html><header><meta charset="utf-8"><title>中環在線：為中建築失眠孫總想住6.68元 - 李華華</title></header><body><h1>中環在線：為中建築失眠孫總想住6.68元 - 李華華</h1><p>失眠原因不外乎壓力大，或者興奮過度，中國海外（688）同埋中國建築（3311）嘅母公司中國建築股份，噚日喺上海交易所掛牌，董事長孫文傑仲自爆，話上市前一晚開心到徹夜難眠，咁究竟佢瞓唔着嘅時候諗緊乜？咪就係開盤價囉﹗<br>孫文傑講笑話，前日成晚喺度默念公司嘅開盤價係6.68元（人民幣．下同），何解？<br>之唔係因為中建築股份編號係「601668」，噚朝股份開出6.7元，比起發行價4.18元，漲咗60.3個巴仙，若果四捨五入計，佢可以話係默念成功。<br>唔知孫總下次失眠，或者發夢，會唔會睇到股價升到66.8元，甚至係668元呢？<br>仲記唔記得中石油（857）當年回歸A股，好多內地散戶支持，高位接貨者眾，點知股價之後如江河日下，一班忠實粉絲傷心欲絕。<br>有口痕友問孫文傑，中建築股份會唔會成為中石油第二？孫總好大反應咁話：「不可能了！」佢解釋，從大嘅市場環境、加埋需求關係同質素，再睇埋投資者嘅心理各方面，公司表現各有不同。</p></body></html>