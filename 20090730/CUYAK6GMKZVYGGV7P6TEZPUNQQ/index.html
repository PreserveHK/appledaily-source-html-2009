<html><header><meta charset="utf-8"><title>求驗客手記：皇馬有前冇後C朗踢中堅？ - 求驗客</title></header><body><h1>求驗客手記：皇馬有前冇後C朗踢中堅？ - 求驗客</h1><p>鍾意玩FM（FootballManager）足球管理遊戲嘅波迷，應該試過特登將啲球員亂咁擺位，尋找新刺激，但斷估點錯配，都唔敢將基斯坦奴朗拿度（C朗）擺喺中堅位置啩？所以，當曼聯領隊費格遜預言C朗喺皇馬隨時踢中堅，顯然不懷好意，明寸人哋後防冇兵可用。</p><p>費Sir寸皇馬後防冇人</p><p>「有錢唔係大晒，睇新特蘭曾經試過花好多錢，俾人稱為英國銀行球隊，結果乜都贏唔到，仲要降埋班。」費Sir前日喺奧迪盃賽記招上想寸嘅，當然唔係新特蘭，而係皇家馬德里：「我唔係話皇馬會降班，但平衡方面好有問題，真係唔知比歷連奴點排陣。喺C朗走之前，我同佢講佢遲早踢中堅，因為皇馬呢個位置真係冇人用。」<br>查實皇馬呢個位置又不致冇人，比比、梅斯達同埋前曼聯兵軒斯等都係國腳級，當然畀人嘅信心又好似真係唔多夠。喺呢個記招上面，仲有拜仁慕尼黑教練雲高爾、AC米蘭教練李安納度同小保加教練巴斯利，前兩者聽完費Sir咁講，都加把口，結論係皇馬有錢唔係萬能！<br>皇馬最後嘅得失成敗，或者C朗會唔會真係衰到要踢中堅，怕且都要時間驗證，但唔知班皇馬兵係咪受到費Sir呢番言論嘅刺激，轉過頭皇馬就喺和平盃大炒利加大學4:2。</p><p>簽艾比路亞多個後衞</p><p>C朗喺呢場波起勢插花，下半場初段更射入親自博得嘅12碼，為皇馬打破悶局，亦射入個人效力皇馬嘅第1球；其後當格尼路為皇馬執雞領先到2:0後，雙方入球梅花間竹，最終皇馬大勝，不過後防失兩球，真係要加把勁。隊波周三終於落實以400萬鎊（約5,100萬港元）由利物浦買入西班牙右閘艾比路亞，叫做多個人用啦。<br>皇馬贏波後1勝1和，壓倒1勝1負嘅利加大學出線，明日喺4強賽會鬥祖雲達斯。你有C朗開齋，人家亦有迪亞高射入加盟祖記嘅第1球，助祖記3:0大勝城南一和。</p></body></html>