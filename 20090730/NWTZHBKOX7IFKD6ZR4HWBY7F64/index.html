<html><header><meta charset="utf-8"><title>轆Book：09Estima3.5Aeras胸襟廣闊晒線條</title></header><body><h1>轆Book：09Estima3.5Aeras胸襟廣闊晒線條</h1><p>夏日炎炎，最爽梗係去海灘啦，不過排隊逼換衫好煩啫。都係兩位ATV靚女藝員陳莎同筱靖夠醒，揸住部內櫳超大嘅全新頂級特別版3.5Estima貢去赤柱，閂埋門遮埋窗，就將部車變身私家更衣室，服未！<br><br>記者：梁美甜　<br>攝影：王文忠<br>Model：陳莎、筱靖@ATV</p><p>醒用超巨內櫳</p><p>豐田Estima不嬲都有追捧者，新2.4公升入門版年初率先抵港，3.5公升頂級版終於登場，呢部更係LeatherPackage特別版，三排真皮座椅，齋睇高級坐落舒服。抬頭睇睇嗰兩個大天窗，完全唔會浪費夏日陽光，唔怪得兩位靚女話攤喺度嘆住冷氣曬太陽至正！三排七座位空間十足，中排大班椅附有伸縮腳墊，後排更可電動收摺於地台下，水泡、浮床統統質得落。陳莎同筱靖同係選美出身，有樣有身材，講到去公眾地方換衫玩水曬太陽就點都有少少顧忌。佢哋就大讚Estima除咗容量大，放平中、後排變出嘅巨型空間仲有醒目用途：變更衣室！加埋雙趟門上落方便，實在係夏日享受日光浴嘅至佳交通工具！</p><p>「霸王」玩線條美</p><p>近年Estima呢類MPV車型大熱，運載能力強係一大強項，「呢類車最啱同屋企人、朋友齊齊出街去玩，載人載物都多。」估唔到整日拿水槍向人射水、最百厭嘅陳莎咁顧家。另一賣點當然係坐得舒服又唔難操控啦。「七、八人車最好就係搵司機楂！」雖然筱靖咁講，不過計我話，搵司機揸車唔係唔好，之但係全新Estima採用3.5公升VVT-i引擎，搭配六前速加減波，最大馬力輸出280匹，加上配備多項安全系統，性能強操控性高，自己揸都一樣咁好玩！睇埋外觀，09Estima屬小改款，3.5版本跟年初引入嘅2.4版本並無分別，整體而言，跟上一代相比，線條顯得較為幼細流麗，外號「大霸王」嘅佢，睇嚟想轉走斯文路線呢。</p><p>規格</p><p>引擎：3,456ccV6VVT-i<br>馬力：280ps/6,200rpm<br>扭力：344Nm/4,700rpm<br>傳動：六前速+/-自動波<br>售價：$329,000起<br>查詢：富利堡（28776700）</p></body></html>