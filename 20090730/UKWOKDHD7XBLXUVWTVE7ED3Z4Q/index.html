<html><header><meta charset="utf-8"><title>擲萬元嘆葡菜慶功Baby推DVD寫真再斬四両</title></header><body><h1>擲萬元嘆葡菜慶功<br>Baby推DVD寫真再斬四両</h1><p>書展終於告一段落，元祖級o靚模Angelababy（楊穎）的簽名寫真在拍賣網炒上兩、三倍價錢，Baby為慶祝寫真大賣，前晚花萬元設宴慶功，她透露稍後會再推出DVD精裝版寫真，繼續在fans銀包攞錢。</p><p>在寫真大戰中成功捍衞其o靚界女神地位的Angelababy前晚自掏腰包，請一眾工作人員在灣仔吃葡國菜慶功，大啖葡式燒羊髀、黑毛豬火腿等，花費上萬元。Baby設宴答謝經理人Kim、寫真攝影師CK、美指等，Baby說：「今晚係冇budget嘅，任點任食，好感謝所有工作人員幫忙。」</p><p>簽名炒高三倍</p><p>Baby的寫真《MissAngelababy》簽名版，近日在雅虎拍賣網上有人炒賣，原價$128被炒至＄400，她說：「我都知道，有上yahoo睇過，簽咗名嘅賣$400，我都認得賣嗰個fans，佢仲放埋同我嘅合照上去。」Fans攞簽名卻放上網炒賣，會否感到失望？她說：「唔會，因為佢係買咗兩本，同埋佢有自己嘅權利。」Baby更謂有fans叫她戴手套簽名，再用密封袋珍藏寫真，令她非常感動兼難忘。<br>有指Baby自稱賣出超過2萬本寫真是篤數，她說：「我冇篤數，呢啲都係發行畀我嘅數，我對自己有信心。不過，呢啲都係數字遊戲，我遲啲仲會出精裝版，有埋DVD。」</p><p>男友力撐心甜</p><p>Baby男友陳偉霆（William）為撐她，早前不惜亂噏指Baby高過吳彥祖，她聞言甜笑說：「我有睇到，好好笑，我都晒頭，我有打畀William。」提到鄭融被胸襲，外間歸咎於近期的o靚模賣肉風，Baby不認同說：「唔會，係嘅話，都非禮o靚模啦，最緊要大家自己小心。」<br>採訪：羅慧敏<br>攝影：陳志嵐
</p></body></html>