<html><header><meta charset="utf-8"><title>敬業樂業志未酬 - 左丁山</title></header><body><h1>敬業樂業志未酬 - 左丁山</h1><p>馬壇前輩，幸運W賞面，相約吃飯，佢話要靜啲地方傾偈，最好唔去茶樓，因為嗰度相熟老友多，茶客又多，聲聲入耳，容易分心也。聽前輩所言，到跑馬地滿貫廳，隔住大玻璃望馬場，誠賞心樂事。馬場內有行人道或緩跑徑，中午烈日當空時份，仍然見到一啲中年人在此慢行或慢跑，自己不禁慚愧。賓架K退休後雖然仍然返銀行做顧問，但工作輕鬆好多，放工後就到跑馬地跑幾個圈，故此身體不肥不瘦，唔見有肚腩，難得也。<br>幸運W就話，五六十年代著名騎師陳毓麟今年已有八十四歲，旁人望去，以為佢只有六十幾，身體弗到極，可以在跑馬地緩跑三圈，面不改容。經佢提起，記得今年曾在沙田馬場沙圈見過陳毓麟，啊的一聲叫起來，想唔到阿爸時代嘅騎師竟然如此年青也！<br>問幸運W：「今年貴庚呀？」前輩笑曰：「八十六歲咯，四幾年戰後回港，在利舞台戲院做咗近十年，之後搞印刷，同人印馬經，到咗五五年自己出版《幸運馬經》，寫馬至今五十四年，乜嘢未見過！」真想唔到，八十六歲人仍然如此生猛，刨馬好有心得，至今仍然經營印刷及馬經生意，仔女各有成就，唔似會接棒。計起嚟，馬圈耄（音帽，八十九十曰耄）英，除幸運W外，左丁山仲識得老五、晨鳥、老惠，可視為馬經四長老，佢哋講嘅古仔就係歷史。本港傳媒人之中，相信除咗四老之外，冇其他作者、編輯、老闆會有咁大年紀而仍然活躍於業界。<br>幸運W話六十年前，報館多數設於中環，每天晨早，報販發行雲集於利源東街交收，《成報》何文法先生朝朝捧着一個袋與發行交收，逐毫子計，卒成為報業大亨，可見創業維艱，「一粥一飯，當思來處不易」！幸運W創辦《幸運馬經》，初期一腳踢，至今樂此不疲，可算係敬業樂業之典範。W老兄身懷梁啟超〈志未酬〉一文，畀左丁山一讀，老兄原意係鼓勵子女不斷向上，不可有少許成就便志得意滿，此亦夫子自道也，若非有堅決意志，老兄點會到咗八十六歲仍然鬥志昂揚，不肯言休！</p></body></html>