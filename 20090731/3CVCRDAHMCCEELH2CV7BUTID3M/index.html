<html><header><meta charset="utf-8"><title>隔牆有耳：富豪船P有相睇 - 李八方</title></header><body><h1>隔牆有耳：富豪船P有相睇 - 李八方</h1><p>統戰部部長杜青林來港主持和平統一促進會香港總會成立典禮，呢個係主要任務，佢留港三日十分忙碌，與各界人士會面安排得密麻麻，既要同富豪食早餐，又要陪大孖沙遊船河，統戰部長好似變成三陪部長。<br>噚日朝早天氣唔係好穩定，時晴時雨，不過杜青林接受咗全國政協常委、新地非執行董事郭炳湘邀請去維港遊船河，有風有雨都要頂硬上啦。一行人早上8時上船，同行者包括統戰部副部長尤蘭田、統戰部三局局長殷曉靜同中聯辦副主任黎桂康等人。</p><p>激讚新地維港門廊</p><p>主人家大K請幾位貴客喺船上食早餐，遊艇在維港暢遊一圈期間，雖然間中下雨，卻冇影響大家興致，大K更充當導遊，向部長介紹維港兩岸建築。在場者話杜青林盛讚維港景色優美，更大讚豎立維港兩岸嘅新地摩天大廈IFC同ICC構成嘅「維港門廊」概念十分好。<br>大K淡出新地日常管理一段日子，家陣只係非執董，可以同杜青林遊船河兩個鐘頭，據知因為大家係老朋友。90年代初杜青林由吉林調任海南省委副書記，當時新地已經投資海南島，06年杜青林升做四川省委書記，新地又喺四川有投資，因此雙方一直有來往。家杜青林成為中央要員，大K梗係要把握機會恭喜佢啦。</p><p>三陪部長行色匆匆</p><p>統戰部其中一個主要職責係聯繫港、澳、台及海外工商社團和代表人士，調查、研究並反映大富豪、大商家嘅情況，協調關係，提出政策建議，既然職責所在，杜青林自然不能只去大K船P，前日朝早9點鐘就去到中環國金76樓恒基總部，陪四叔三父子食早餐。可惜杜青林行色匆匆，呢個「快餐」食半粒鐘就要較腳，之後去金管局同任總密斟。<br>毛主席教落，「統一戰線」係革命「三大法寶」之一，做好統戰工作至關重要。杜青林先後陪兩家華資大孖沙食早餐，八方唔相信其他富豪冇份，佢好可能一個早上要食幾餐早餐，呢份工都真係唔易啃。<br><br>mailto:pf_lee@appledaily.com</p></body></html>