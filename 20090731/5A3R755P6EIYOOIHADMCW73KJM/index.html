<html><header><meta charset="utf-8"><title>中環在線：內地Accumulator苦主殺到 - 李華華</title></header><body><h1>中環在線：內地Accumulator苦主殺到 - 李華華</h1><p>本港早前有雷曼迷債和解方案出台，相信唔少雷曼苦主，都可以暫時放下心頭大石，話晒都叫做有番啲渣嗱。但華華相信，有唔少銀行依然有排頭痕，事關迷債事件雖然暫告一段落，不過國內Accumulator（累計認購期權）受害人嘅索償行動又殺到嚟！<br>華華噚日收到採訪通知，今早十一點，會有一班由國內Accumulator受害人組成嘅「香港私人銀行受害人聯盟」，嚟香港見記者之餘，仲聯同民建聯立法會議員陳鑑林，同保障投資者協會會長呂志華，一齊去金管局投訴本地銀行用不良手法誘騙同誤導佢哋，買咗喺內地叫做「打折股票」嘅Accumulator，結果損手收場。</p><p>投訴銀行誘騙誤導</p><p>呂志華早排接受傳媒訪問時話，香港啲銀行透過打長途電話，向內地投資者推銷Accumulator嘅做法同銷售程序有問題，所以佢哋會向銀行展開索償，仲話一定戰鬥到底！</p></body></html>