<html><header><meta charset="utf-8"><title>隔牆有耳：駐軍被鋪唔見光 - 李八方</title></header><body><h1>隔牆有耳：駐軍被鋪唔見光 - 李八方</h1><p>駐港解放軍平日深居簡出，似乎好神秘，海防博物館今日起至明年1月舉行全港首個解放軍駐港部隊展。駐港部隊借出近60件展品，一級助理館長黃廼錕話，最罕有展品應該係駐港部隊隊員獲得嘅二等及三等功獎章，因為得獎者少兼甚少展出。<br>展覽另一重點係97式及07式春秋軍服及水兵服，黃廼錕指97式係解放軍回歸時為駐港部隊設計，07式在用色同設計上略有改動，「07式軍服喺勳章上加入香港區徽，體現部隊融入香港嘅精神。」黃廼錕又話，其實館方好想展出解放軍每日一絲不苟摺好嘅床鋪，「啲被鋪摺到一磚磚，好似又方又直嘅豆腐，不過解放軍唔借出，怕運到博物館已經變咗形。」八方思疑呢種「豆腐式」摺被鋪秘技係國家機密，否則點解唔可以喺博物館摺好展出呢？
</p></body></html>