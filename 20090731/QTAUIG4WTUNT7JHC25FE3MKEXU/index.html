<html><header><meta charset="utf-8"><title>隔牆有耳：捉鹹書要處長過目 - 李八方</title></header><body><h1>隔牆有耳：捉鹹書要處長過目 - 李八方</h1><p>評審鹹書嘅影視處經常蝦碌，歷年書展都係擺大烏龍出洋相高危日子，鬧出最大笑話之一，係將藝術書籍當鹹書辦，要求書商即場收起停售。國際大都會竟然發生啲咁嘅事，直情匪夷所思。<br>八方聽聞今年書展前影視處高層坐立不安，恐防再成笑柄，因此預先發出內部通告，溫馨提示前線人員去書展巡查時，必須微服出巡，切勿貿然表露公職人員正在執行任務身份。一旦發現有疑似鹹書，都唔好即刻做嘢要求書商收起，而係謀定而後動，先向上級報告，再一級一級呈報上去直至助理處長級，最後由助理處長話事。</p><p>避免再變箭豬</p><p>因此今年書展就有好多「無間道」或影視處隱形人，不過有影視處職員就話，咁搞法無異斬腳趾避沙蟲，看似高明實則愚蠢。因為書展僅開檔幾日，發現疑似鹹書要逐一層層上報嘅話，等到高層過目疑似淫書後先決定要收書，書展隨時已經結束，相關書籍亦可能售罄，正一賊過興兵。不過咁做都有好處，至少大家唔做唔錯，成為箭豬機會低好多。</p></body></html>