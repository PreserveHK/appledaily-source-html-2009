<html><header><meta charset="utf-8"><title>周秀娜收買　IQ博士二Line</title></header><body><h1>周秀娜收買　IQ博士二Line</h1><p>當《IQ博士》幾乎被新世代遺忘的時候，一批以此做嘜頭的T恤竟能挑起大家的集體回憶，成為賣個滿堂紅的奇兵。賣完第一批之後會點？當然是變本加厲，加印第二批新款之餘，還有小雲帽、水壺一系列逼大家使錢。全新系列於八月初推出，現在趁有相睇，率先揀定買邊款好了。<br><br>記者：梁俊鵬<br>攝影：林栢鈞<br>Model：ChrissieChau@Jamcast<br>Makeup：Meegan<br>Hair：Zap@Chin.G<br>場地提供：ICupCafe（93299574）</p><p>有翼小雲帽</p><p>7月10日推出的首批IQ博士Tee三日內沽清，相信令經銷商也始料不及。不過上次推出的都是大路角色：小雲、小吉、則卷千平博士、宇宙大王和最受歡迎的屎屎，所以今次推出其他角色，例如太陽先生、超人和宇宙大王的黑超手下等等全新圖案。最緊要是小雲之靈魂──有對翼的帽子首次推出，以往在利時買頂老翻都要$200，現在$99到手，絕對是暑假必入潮物。</p><p>小吉童裝綠色T恤$139、NikeAirForce1波點圖案HighCut波鞋$799fromPedderRed</p><p>屎屎粉紅色T恤女裝$179、童裝$139、NikeAirForce1黑×紫色MidCut波鞋$699fromPedderRed</p><p>自由襯孖裝</p><p>除了男、女裝外（男裝今次新增RingerTee款式），今次同時推出三款童裝，所以要玩情侶裝、父子裝、母女裝悉隨尊便。由於個別款式分開在馬拉松或Catalog獨家發售，有心儲的Fans最好去時代廣場幫襯，同一層有齊兩間舖，唔使行兩轉。
</p><p>玩盡周邊配件</p><p>周邊用品其實有大把產品可以推出，今次繼續新增幾款貨車帽和水樽。如果今批都大賣的話，斷估很快就有第三版至第N版的IQ博士精品推出呢。</p><p>Chrissie拒絕露</p><p>今次Chrissie實行大洗底，唔食雪糕、唔刷牙，轉行可愛路線，全輯造型相連腰都幾乎唔露得。她聲稱作為IQ博士Fans，今次都要尊重一下這套老少咸宜的卡通之餘，仲話私底下自己都買入不少款式收藏。其實今次收取聲稱五位數字的酬勞，相信有關方面都唔介意送多幾件T恤畀佢啦！
</p><p>馬拉松運動用品專門店（25063139）<br>銅鑼灣時代廣場6樓616號舖<br><br>Catalog（25063928）<br>銅鑼灣時代廣場6樓607-608號舖</p></body></html>