<html><header><meta charset="utf-8"><title>中環在線：內地樓價好平　因中國人太有錢 - 李華華</title></header><body><h1>中環在線：內地樓價好平　因中國人太有錢 - 李華華</h1><p>曾經揚言只會為有錢人起樓嘅內地「大嘴」發展商、北京華遠集團董事長任志強，經常語出驚人，佢對樓市嘅睇法，自然同一般老百姓唔同。好似樓價咁，佢前日出席喺南京一個房地產論壇時，就話內地樓價實在「太便宜」，因為中國人太有錢咁話。</p><p>華遠：買樓睇需要非樓價</p><p>賣花自然讚花香，任志強話樓價平，皆因佢對未來樓市走勢睇得好好，佢話唔少城市出現「嚴重供不應求」，土地供應不足、房屋供應不足；預期下半年將會有「六個加速」，包括投資增長、新開工面積、竣工面積、房價等。<br>喺論壇中，有記者問佢下半年係唔係買樓好時機？呢位內地任總話，「問甚麼時候買房是最愚蠢的問題」，佢話買樓唔應該睇樓價高低，而睇自己需要同埋負擔能力，有需求但冇能力供樓就唔好買，否則會背負好大嘅負擔，生活質量會下降。<br>佢又話，長時間嚟睇，十年廿年房價永遠係看漲，倒轉嚟睇，十年廿年前最貴嘅樓房亦比家嘅平。「長期來看，越晚買越貴；只有投資客會根據利息和盈利來看今年買還是明年買。」咁講法，即係叫你有能力家好買樓啦，果然係發展商口脗！<br><br>李華華<br>mailto:LiWaWa@AppleDaily.com</p></body></html>