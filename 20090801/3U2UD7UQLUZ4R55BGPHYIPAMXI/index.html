<html><header><meta charset="utf-8"><title>男生圍：Jan談情說性爆三字經</title></header><body><h1>男生圍：Jan談情說性爆三字經</h1><p>做騷做上癮的林海峰（Jan）將於下月17至22日再闖紅館，今次talk騷主題為「是但噏我願意」。阿Jan是但噏由伊館走到紅館，一噏就噏足幾年，更場場爆滿，不過他堅持不會將自己的婚事擺上枱，又表示不輕易說我愛你，更將這句話與《三字經》相提並論，且看他如何是但噏。　撰文：李珮洳</p><p>訪問當日林海峰換上不同的T恤讓不同的傳媒拍照，於是追問他於talk騷會推出甚麼紀念品，正如阿Jan每次所講，一開騷大家最關心的就是T恤、Cap帽、袋、貼紙合共有幾多款，紀念品所賺取的利潤比門票收益更高。阿Jan解釋每次開騷設計紀念品不是為了牟利，而是作為印記，好讓自己及觀眾記得那種紀念品屬於那一個騷。</p><p>讚太太付出有凸</p><p>既然今次talk騷的題目為「是但噏我願意」，我願意三個字自然令人聯想到婚姻大事，於是打蛇隨棍上問阿Jan有何印記令他紀念自己與彭羚的婚姻？一向口齒伶俐的他一時語塞，想了幾秒笑笑口說：「呢個唔係我個騷嘅內容，又講我自己嘢嘅話，我怕悶親大家呀，到時真係萬劫不復呀。」輕輕將話題帶過。這個答案當然不能滿足大家，於是轉個方式問阿Jan除了求婚時聽過我願意三個字，之後還有沒有聽過？他說：「我願意嘅地位同我愛你差唔多，即係好似日全食咁，幾百年先見到一次，真係要買定天文望遠鏡去等先睇到，真係好罕見。」<br>阿Jan承認自己絕不輕易說我愛你，他表示：「我愛你同我咩你（指粗口）有住同樣重要嘅地位，呢兩句說話喺中國人三字經入面都非常重要，一句就係日全食唔係成日接觸到，另一句就成日接觸到。」<br>及後與阿Jan談及當年與彭羚於海外秘密結婚一事，他只笑而不語，問到雙方婚前婚後的承諾有多少兌現了，他言語間讚美太太說：「佢冇應承到嘅就做多咗，當年明明說明書冇講有呢個function，但最後又會有喎。但係男人就好多時會掉轉，一開始說明書講到明有幾萬種function，出到嚟又變冇，所以我幾時都話母愛係偉大嘅，個個都鍾意媽咪多啲，因為佢付出亦比較多。」</p><p>呻養家負擔沉重</p><p>記者即取笑阿Jan有賢內助有賺，他笑說：「我太太開始對於媒體報道有關佢嘅生活有啲過敏，我讚佢嘅說話佢未必會睇。」阿Jan更以股票來形容太太，他繼續沒正經的說：「呢隻股我高位入，家可以話係賺緊，即係人哋所講嘅獲利回吐。」記得當年彭羚得到最受歡迎女歌手獎，阿Jan聞言表示：「你又唔知我壓力大啫，我好大負擔o架，家佢去沙灘玩，用得最多係油錢。」</p><p>開騷越做越上癮</p><p>交代完自己的感情事，阿Jan指今年舉行的talk騷最大目的是為了頂癮，原來他開始做騷做上癮。阿Jan解釋每次做騷都帶來很大的滿足感，不過很快就會身痕，他說：「做完一次頂唔到幾耐癮，時間越嚟越短，好快又想做一次，加上屋企消費大啦。其實今次『是但噏我願意』喺上次一完騷已經諗定。」<br>不過阿Jan希望下次再舉行talk騷的場地，由紅館返回伊館，因為他覺得伊館與觀眾的距離較近，開騷時就如食飯與家人傾偈般親切。</p><p>同林峯一家親</p><p>訪問阿Jan時他提起其姊林珊珊的一件事，他透露當年珊珊擔任鄰居的伴娘，要悉心打扮，他邊笑邊說：「我當日見到我家姐個妝，以為自己睇緊國慶表演，佢真係好似喺停屍間嗰啲，真係俾佢嚇一嚇。」</p><p>親戚撲錯飛</p><p>取笑完家姐之後，阿Jan又提起早前林峯開演唱會發生的一段小插曲，他指父母接到不少親戚朋友的電話要求買飛，他說：「我阿爸收到啲電話主要係問佢，你個仔係咪開騷呀，我想要飛呀，幫我買呀。我估今次到我開騷，林峯啲親戚同朋友會打番畀林峯個老竇買飛。」阿Jan更笑言希望與林峯及林一峰齊齊Let'sgetwet。</p></body></html>