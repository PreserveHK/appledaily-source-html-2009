<html><header><meta charset="utf-8"><title>隔牆有耳：契媽幫o靚模平反 - 李八方</title></header><body><h1>隔牆有耳：契媽幫o靚模平反 - 李八方</h1><p>動漫展係毒男、o靚模集中地，八方噚日去到卻見到個意想不到會見到嘅人，就係前高官「契媽」李麗娟，唔通佢都係o靚模fans？定係第一時間入場掃動漫精品、首辦呢？<br>契媽話係應邀到場參觀，佢話自細鍾意睇公仔書，《老夫子》、《財叔》係至愛，近年就睇《變形金剛》，因為要陪子姪睇，否則冇共同話題。</p><p>撐漫畫益智健康</p><p>好多家長反對仔女睇漫畫，認為沉迷公仔書荒廢學業，契媽話凡事適可而止就冇問題，況且好多漫畫內容益智健康，充滿教育意義，冇不良意識，因此睇漫畫點都好過去吸毒索K，目睹家陣咁多後生仔女沉淪毒海，佢話真係心痛死，好彩有正生幫忙拯救。<br>o靚模橫行動漫展，契媽噚日都拖咗兩位少女亮相，唔係o靚模，係佢契女，其中蘇婉珊係當年八仙嶺大火傷者之一，事隔多年已喺澳洲讀完大學返港，家做契媽助手。女仔出路多，唔讀書可以做o靚模，契媽話覺得叫呢啲後生女做o靚模唔係幾好，因為佢哋好多都係有實力、好努力咁做模特兒工作，叫佢哋o靚模似乎略為不夠尊重。<br>雖然契媽幫o靚模平反，不過佢都覺得呢班青春少女模特兒始終喺動漫展出場較為適合，早前喺書展現身，就有點唔啱場合氣氛。</p></body></html>