<html><header><meta charset="utf-8"><title>模範里JaniceMan三歲定前程</title></header><body><h1>模範里<br>JaniceMan三歲定前程</h1><p>o靚模湧現，少男fans當然叫好，但喝倒采的也大有人在。現在最紅的o靚模是周秀娜，元祖級的o靚界女神JaniceMan和Angelababy已各自升呢，一個被老闆黎明叫作模Art，一個則自稱潮模。曾經親若孖公仔，結果Baby搭火箭殺入日本，Janice則中途跌入雪櫃，但3歲起已擔任父親御用模特兒的她，注定吃娛樂圈這行飯，急凍半年獲黎明打救出生天，回想谷底黑暗期，Janice自認全靠阿Q精神捱過。<br>撰文：麥佩儀</p><p>啡金長髮加「大眼仔」，再配cap帽與貼身Tee，JaniceMan（文詠珊）堪稱旺角潮女裝扮指標，少男眼中女神，o靚界女神的神話正式開始。晨早染金髮扮o架妹的她，其實百分百madeinHongKong，父親從商，媽咪是典型家庭「煮」婦，還有一個比她細6歲的弟弟。</p><p>「最大嘅敵人係自己」</p><p>Janice身為家中長女，深得父母疼錫，3歲已隨父母周遊列國，又是父親鏡頭下的御用模特兒，她說：「媽咪話我細細個就好鍾意擺甫士，尤其見到爸爸攞住部相機影相，就會不其然扭扭擰擰，可能因為咁，所以14歲有人搵我做模特兒，爸爸就答應畀我試一試。」<br>Janice當上模特兒後，與好姊妹Angelababy（楊穎）以孖公仔姿態冒起，成為o靚模始祖，前途本來一片光明，但兩人實在太相似，最終變成競爭對手。半年前Janice與前模特兒公司因續約問題談不攏被雪藏，由炙手可熱變成冰封女神，同一時間Angelababy及大班o靚模乘機發功，前者簽約日本公司開拓市場，後者谷胸賣肉炒人氣，好不熱鬧。<br>以為冰封的Janice就此玩完，未料黎明忽然宣佈Janice加盟，身價三級跳之餘，由行時裝騷到躍身紅館做黎明個唱嘉賓，塞翁失馬，焉知非福。談到事業低潮期，Janice說：「我以前係一個好悲觀嘅人，朋友都話我經常諗唔好嘅嘢，但經過之前一段日子，反而好多嘢都識得用阿Q精神去諗，而且我明白到只要自己有付出努力，總會得到好成果。」<br>休息半年充電後整個人脫胎換骨，眼見昔日好友Angelababy走勢凌厲，她說：「我從來都唔會同人比較，因為咁會令自己好辛苦，老套啲都要講，自己最大嘅敵人就係自己，家我只會專心做好眼前工作。」<br>Angelababy泊到日本avex大碼頭，Janice也有黎明做靠山，她說：「能夠簽到黎生，我覺得真係好幸運，呢個係我人生轉捩點。最初我都驚黎生好惡，但相處耐咗發現佢原來好nice，講嘢仲好有point。」金句王黎明說話一向難明，Janice似乎特別有慧根，她說：「我研究過，佢講每句說話其實都有意思，只係我領悟力低，要多啲時間消化，不過都學到嘢。」</p><p>撐谷胸o靚模有市場</p><p>o靚模近日成為負面形容詞，引來一片喝倒采聲，Angelababy索性劃清界線自稱潮模，升呢模Art的Janice對於現時的o靚模行性感騷胸搶鏡搶工作沒意見，但也出言力撐說：「我知道近日坊間有好多唔同聲音，相信係一時間多咗咁多新面孔，大家消化唔切先至會產生唔同意見，呢個好正常，但我相信佢哋只要努力做好本份，人哋都會睇到。」對於有模特兒狠批o靚模不算模特兒，只會在這圈子內搞搞震，Janice說：「模特兒有好多種類，有需求自然有供應，都係各取所需。」</p><p>大個女愛得坦然</p><p>JaniceMan出道不久即被封為o靚界女神，迷倒不少電車男，但她依然毫不避忌，經常與富家子男友阿峰行街拍拖，感情生活浮面，難得不少電車男仍然對她愛護有加。<br>不過JaniceMan強調自己從沒刻意高調拍拖，只是傳媒將其私生活放大而已，她說：「我就嚟21歲喇，我覺得即使有感情生活亦唔係一件出奇嘅事，而且父母一向都知道我係個有分寸嘅人，絕對唔會因為私人事影響工作，所以冇反對我拍拖，但係現階段我一定會將工作放喺第一位。」
</p><p>娛樂資料庫：o靚模男友多有米</p><p>除JaniceMan外不少o靚模均有男朋友，不過做o靚模的另一半一定要忍得，忍得住女友工作時間日夜顛倒兼經常袒胸露臂任人影，難得眾o靚模食得住班觀音兵隨傳隨到，真有一手。<br>資料來源：《蘋果》資料室</p></body></html>