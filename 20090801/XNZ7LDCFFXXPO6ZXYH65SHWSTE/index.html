<html><header><meta charset="utf-8"><title>隔牆有耳：根正苗紅新人王 - 李八方</title></header><body><h1>隔牆有耳：根正苗紅新人王 - 李八方</h1><p>政府噚日宣佈委任八個新成員加入博彩及獎券事務委員會，任期由今日起至2011年7月底，其中一個新面孔葉振都活躍於左派社團，係香港青年聯會常務副主席，早前獲政府委任做青年事務委員會成員。<br>葉振都近年上位甚急，乃因根正苗紅。佢父親葉樹林喺泰國出生，50年代加入共青團，60年代移居香港，做地產同罐頭酒業生意，發迹後頻頻捐錢返鄉下普寧，係廣州市榮譽市民，亦係銀河娛樂集團獨立非執行董事，父親涉及賭業，阿仔入博彩及獎券事務委員會都好啱數。<br>博彩及獎券事務委員會同時換主席，由容永祺取代鄭慕智，其他新成員包括陳一華牧師、鄭國杰、張偉球、招祥麒、廖湯慧靄、邱浩波同余鵬春。</p></body></html>