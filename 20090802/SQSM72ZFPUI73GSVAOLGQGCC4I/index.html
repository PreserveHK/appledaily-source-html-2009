<html><header><meta charset="utf-8"><title>雙碟版《波兒》　睇101mins手繪分鏡</title></header><body><h1>雙碟版《波兒》　睇101mins手繪分鏡</h1><p>令筆者回味嘅宮崎駿作品，依然係廿幾年前《龍貓》同《天空之城》！唔係話近年作品每況愈下，只覺得《千與千尋》、《幽靈公主》等似乎失去童真；今日睇過《崖上的波兒》，再重拾呢份感覺，更難得雙碟版DVD竟收錄宮崎駿筆下嘅手繪分鏡，一幅幅手稿配合人聲配樂重播一遍，純漫畫感覺，夠特別！<br><br>記者：陳國輝</p><p>人魚奇妙之旅</p><p>睇過N咁多齣人魚題材故事，內容發展係點，大概已經估到！波兒都係人魚，但唔係美若天仙嗰隻，佢得5歲，思想天真，但已懂得何謂愛，更為咗同人類生活，甘願放棄魔法，變成凡人，旅程中佢受到多重考驗，究竟係咪大團圓結局？</p><p>傳統手繪再回味</p><p>近年CG動畫係發展大趨勢！無錯，好似迪士尼或夢工場，相比以前質素已經提升好多，無論角色塑造、物理效果，甚至用MotionCapture製作流暢動作，統統都真實咗；但諗番轉頭，話明卡通，咁逼真做乜先？《波》聲稱是宮崎駿的「手繪」動畫、不含CG，尤其筆迹風格、顏色用料上更容易睇得出，像回到八十年代日本，配合埋大海洋、大自然為背景嘅劇情，簡單似乎仲啱Feel。</p><p>天馬行空冇得估</p><p>鍾意睇宮崎駿另一原因，相信係天馬行空嘅構思。《波兒》係神仙定妖怪，毋須特別深究，更有人睇完話波兒竟然係條金魚，簡直不合情理！以平常心睇宮崎駿作品，太理性可能令自己睇得唔舒服，相反，要加啲童真，畀啲想像力，例如不要問點解波兒明明係魚，又鍾意食火腿；海嘯過後，點解海洋上會出現泥盤紀史前生物？</p><p>手偶波兒炒過千</p><p>Blu-ray行貨要年底推出，但DVD雙碟裝亦唔輸蝕！Bonus包括完整101分鐘「分鏡腳本」，播放時仲會聽到原聲日語配音，大家可從另一角度重新欣賞《波兒》嘅手稿動畫。<br>此外，購買DVD再加任何三款宮崎駿動畫工作室DVD，更免費獲贈日本電影版波兒手偶一隻；由於贈品屬限量版，有傳聞話Yahoo拍賣網已被炒上千元，係咪咁離譜就不得而知，但身為宮崎駿Fans，肯定想收為己有。</p><p>Profile</p><p>片長：101分鐘<br>視像：1.78:1<br>特別收錄：分鏡腳本、電影預告片<br>音效：6.1SurroundDTS-ES、Dolby2.0<br>字幕：中、英、日<br>語言：粵、國、日<br>查詢：洲立（24188883）</p></body></html>