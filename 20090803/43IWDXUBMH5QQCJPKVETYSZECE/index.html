<html><header><meta charset="utf-8"><title>儒生花燭夜　正宗搵老襯</title></header><body><h1>儒生花燭夜　正宗搵老襯</h1><p>搞婚禮，早已衝出紅棉道和文化中心，台灣深圳亦已了無新意，預算低又要新鮮感，不如去韓國結婚，唔係首爾濟州釜山，而係你可能聽都未聽過嘅榮州，住傳統韓屋，仲可以測試男方是否知書識禮，女方是否嬌生慣養。不過當你後悔那一刻，可能已經米已成炊了。<br><br>記者、攝影：吳允沖　<br>鳴謝：慶尚北道政府、韓國觀光公社</p><p>打鑼打鼓唱到行</p><p>這個傳統韓式結婚體驗絕對係一絲不苟，首先要集齊姊妹4個，燕瘦環肥皆可，唯一唔可以靚過新娘！新娘新郎換上韓式禮服，你以為着婚紗熱？韓式禮服足足有3層，着上身一樣不好受，梳好頭化好妝，還差一點胭脂，趕時間惟有用貼紙頂住先……睇落幾似keroppi幾cute喎！新郎哥都有閔大人咁英明神武！一切準備就緒，就要開始拜堂。樂隊先打鑼打鼓一番，大夥兒邊唱邊跳舞，一片喜氣洋洋之下，男女方互相鞠躬，其間男方要「遮醜」，儀式就是不停斟水、倒水、斟水、倒水……交換水杯再飲水，大功告成！可順利返房進行下一步。</p><p>韓屋非禮勿言</p><p>以首爾古蹟複製出來的韓屋，內有睡房和氣勢十足的大廳，但沒電視、沒Wifi，沒冷氣，只有棉胎被鋪，及無數昆蟲陪住你瞓，甚至浴室也是照傳統，興建在屋外，一切都回到朝鮮王朝時期，令你體驗當年老百姓的生活。獨對凉風秋月滿天星，除咗抱膝長談，以為最好洞房度春宵？Sorry，唔記得話你知，在下身處的儒生村，並不是韓式集古村咁簡單，官方稱是「為了振興韓國的儒生精神以及恢復人間道德而建立的」，非禮勿言非禮勿聽……所以我勸你都係唔好有非份之想。一覺醒來，何來有人朝早在打鑼，原來是人肉morningcall，果然貫徹始終呀。</p><p>儒生村</p><p>地址：慶尚北道榮州市順興面青丘里357<br>網址： http://www.sunbichon.net <br>住宿：雙人房每晚約$275起<br>婚禮體驗：約$1,216，須致電預約，參加人數4至6人</p><p>入宮嘆世界</p><p>韓屋體驗民間疾苦，真正享受在後頭。千年公園中的「羅宮」才剛建成不久，是全韓國唯一一間韓式宮廷酒店，韓版《花樣男子》都喺呢度取景。酒店中間沒有花園只是沙地一片，唔好以為尚未完工，其實這設計是特意留白，傳統是讓王帝腦筋清靜的地方。房中另一邊廂的主題公園，則仿照八世紀的4個城市而建，古色古香，更可體驗做玻璃吊飾、浸豉油等韓國傳統工藝。</p><p>新羅千年公園ShillaMilleniumPark</p><p>地址：慶尚北道慶州市新平洞719-70普門團地內<br>查詢： http://www.smpark.co.kr </p><p>Dos&amp;Don'ts<br>囗機場文化體驗</p><p>在仁川機場的傳統文化體驗館，可以免費試作用韓紙裝飾的首飾盒，或用針線製作鎖匙扣，有專人用中、英文指導，30分鐘內完成，館內仲有傳統樂器表演。以後等上機唔使齋行DutyFree咁悶。<br><br>位置：機場3樓出境大廳</p><p>出門提一提</p><p>簽證：持BNO或特區護照毋須簽證。查詢：25283666（韓國領事館）<br><br>機票：乘大韓航空來回韓國仁川機場，票價$3,140起。<br>查詢： http://www.koreanair.com（大韓航空） <br><br>貨幣：1港元約兌158.1韓圜<br>（文中價錢已折算港元）<br><br>電壓：220V，兩圓腳插座
</p><p>下周<br>韓國大邱有雨，23-31℃</p></body></html>