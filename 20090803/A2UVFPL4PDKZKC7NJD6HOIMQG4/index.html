<html><header><meta charset="utf-8"><title>敏妮Talk：牛市買股 - 溫敏妮</title></header><body><h1>敏妮Talk：牛市買股 - 溫敏妮</h1><p>個市越升越有，一啲已經冇見好耐嘅場面又出現。話說敏妮上個禮拜要去銀行搞啲手續，排隊嘅時候，見到唔少auntie級散戶，揸住個股票機篤篤吓，兼異常肉緊咁企喺個counter度叫職員幫佢買入或沽出股票。敏妮認識一位前輩仲話，除咗銀行股票行多番啲散戶，仲有一個佢好耐冇見嘅場面，就係seminar一個接一個。<br>前輩經常都應邀出席呢啲seminar，佢話由舊年尾到今年初，可以話冇人搵佢去seminar，但近嚟就唔同，差唔多每個周末都收到邀請，一個月起碼2、3單。敏妮即時問：「咁即係牛市到咗第二期？」前輩認同敏妮嘅睇法，不過，佢係用圖表技術分析得出呢個理論，敏妮就只係單純用近期社會現象嚟揣測。</p><p>大市倘調整　港交所可翻兜</p><p>敏妮聽到佢咁講，突然覺得有啲唔妥。記得7月3號，敏妮有篇講港交所（388）嘅文章，當時因為覺得香港嘅國際金融中心地位，會俾上海蓋過，香港只能配合，好難攞到好大優勢，加上當時港交所升咗一段時間，所以敏妮開始盤算沽售月供返嚟嘅港交所，結果講完冇耐，港交所回落咗幾日。當時嚟睇都算唔錯，呢頭叫沽嗰頭個價跌。<br>不過，近排股市大旺，日日成交都喺700億左右，港交所股價當然醒神，如果當時沽完有即刻叫撈底，敏妮就發了。家齋嗌沽衰咗，有錯要認！<br>牛市二期仲未到雞犬皆升，前輩預期嚟緊會有調整，之後就進入牛市第三期、最瘋狂嘅境界，成交旺即係港交所做多咗生意。之前月供港交所諗住長線投資，但唔睇好佢前景所以要沽，家陣睇如果大市真係有調整，應該要持有或者買番啲，但純粹炒短線。<br>不過，敏妮驚家陣嗌買，又變明燈！<br>溫敏妮<br> http://wanmanli.com/blogs/ </p></body></html>