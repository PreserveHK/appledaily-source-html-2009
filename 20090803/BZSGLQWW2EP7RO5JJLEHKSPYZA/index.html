<html><header><meta charset="utf-8"><title>中環在線：呂志和搵老友潘宗光入局 - 李華華</title></header><body><h1>中環在線：呂志和搵老友潘宗光入局 - 李華華</h1><p>嘉華國際（173）主席呂志和除咗鍾情聘請退休公僕幫手之外，亦喜歡搵老友記入局，喺理大擔任校長18年嘅潘宗光舊年底榮休後，隔咗七個月就獲呂博士招手，做嘉華獨立非執行董事，為期三年。<br>薪酬有幾多暫時仲未知，之不過，呂博士一向力撐潘宗光，喺後者在位理大期間，就先後捐咗三次錢支持學校大搞，包括03年沙士時捐50萬美金畀理大進行康復治療研究、06年以嘉華名義贈1400萬港紙支持酒店及旅遊業管理學院，最後仲選擇喺潘宗光臨別秋波之前，豪掟3000萬港紙贈興，兼攞咗兩幢理大校園大樓命名為「呂志和樓」㖭﹗夾埋有近5000萬銀，足證兩人交情非淺。<br>另外，呂志和今次仲搵埋香江公職王之一嘅鄭慕智出任非執行董事，鄭慕智本身由96年8月起擔任同系銀河娛樂（027）非執董，啱啱今年6月決定唔再重選，咁今次算唔算係升呢之作呀？
</p></body></html>