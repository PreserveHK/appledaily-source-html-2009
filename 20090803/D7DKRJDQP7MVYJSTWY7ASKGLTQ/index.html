<html><header><meta charset="utf-8"><title>中環在線：內地富豪黃世再　唔怕污糟救寶福 - 李華華</title></header><body><h1>中環在線：內地富豪黃世再　唔怕污糟救寶福 - 李華華</h1><p>寶福集團（021）自從喺千禧年由九龍倉（004）易手畀和成國際（651）之後，經歷幾次易主，業績同資產衰上加衰，停牌超過3年後，家吓終於露出一線曙光，兩年幾前入主嘅白武士黃世再話，已經執靚隻殼，希望今年第4季或之前復牌成功。</p><p>盼年底可復牌</p><p>黃世再嘅名，香江股民應該比較陌生，但呢位仁兄家底厚，喺2008年胡潤中國富豪榜，同體操王子李寧，以及忠旺（1333）嘅劉忠田家族等人一樣排名76位，佢揸弗嘅大中華國際集團，業務遍及金融、房地產、酒店、電視傳媒、能源、港口……資產值超過700億港銀，之前打算遠赴花旗國上市，點知撞啱金融海嘯，搞到無疾而終。<br>寶福呢隻殼，之前麻煩多多，黃世再決定向難度挑戰，兩年幾前透過囡囡黃文稀入股沾手，佢解釋話，自己鍾情寶福有幾十年歷史，冇理由以前外資辦得好，落到華人手上會搞成咁，佢仲狂抦有啲人辦企業係諗住掏空公司資產，完全冇負起社會責任㖭﹗<br>若果寶福長情小股東聽到呢句話，真係眼淚在心裏流，皆因佢哋多年來既要面對公司內部資金被掏空，又買埋啲垃圾資產返嚟，仲要惹上官非兼被罰停賽，頭頭碰着黑。黃世再唔怕隻殼污糟，佢話，寶福未來會發展旅遊地產項目，但佢點都唔肯講會唔會將個人資產注入上市公司；之但係，佢正考慮將公司名稱改變，事關有朋友同佢講，話個名會令人聯想起「寶福山」喎﹗<br>李華華<br>mailto:LiWaWa@AppleDaily.com</p></body></html>