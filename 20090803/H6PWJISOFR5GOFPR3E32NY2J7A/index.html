<html><header><meta charset="utf-8"><title>《KOFXII》網上組隊3打3</title></header><body><h1>《KOFXII》網上組隊3打3</h1><p>格鬥Game集體翻生！繼PS3《街霸IV》令狂迷晚晚唔瞓煲紀錄，被視為十幾年宿敵嘅《拳王》（KingOfFighters），亦首度於PS3及XB360兩款家用機上，推出最新一集《KOFXII》。網上對戰固然係最強賣點，但唔好忘記，《KOF》採用3打3賽制，當儲齊兩Team人就有齊6個，咪話唔熱鬧呀！<br><br>記者：陳國輝　<br>攝影：陳盛臣</p><p>家用版增至22人</p><p>《KOF》系列出過咁多集，就連唔玩格鬥Game嘅機迷，都一定認識草薙京以及墮王龍呢兩位重量級人物。佢哋啲連招有幾霸道，拳王粉絲應該最清楚；不過喺家用版，除咗基本20名角色之外，仲額外追加多兩名女角。成立超過10年嘅格鬥網站「FightClub」成員就話，兩名新角色之中，Mature以高速度攻擊為主，喺遊戲入面點都着數啲；反之，Elizabeth齋用拳腳武術，想反擊真係有啲難度！<br>家用版另一特色，就係採用高清影像輸出，其中PS3更去盡1080p。成員之一阿Lau以及阿K也認為，對比街機版本，畫質明顯細膩得多，例如格鬥場上嘅背景和裝飾，睇得出勁細緻。</p><p>重播被擊倒片段</p><p>將《KOFXII》嘅3打3賽制放入Online模式，固然夠晒新穎，但係家用版又點止咁少元素！除咗例牌加插「畫廊模式」以及可上PlayStationStore買附件包之外，呢次仲加入超殘忍分唇「重演模式」；簡單講，即係將對戰情況錄低成片段咁解，世上有好多「高手」鍾意將玩殘對手嘅片段留為紀念，甚至自己睇都唔夠，仲要Upload上網任人觀賞，對輸家嚟講，當然係沉痛嘅教訓！</p><p>鬥格專家有Say<br>五月　機齡：15年</p><p>綽號叫「北茹」嘅五月，打咗《KOF》十幾年，覺得今次PS3與街機版操作近乎完全相同，暫時對新角色未夠熟練。</p><p>佢比較鍾意用瑪卓亞，勝在以速度攻擊為主！</p><p>Lau　機齡：7年</p><p>勁鍾意用草薙京嘅阿Lau，機齡相對最淺，但佢認為節奏爽快，畫面靚過街機；惟可惜玩Online時出現窒格情況。
</p><p>22名遊戲角色之中，佢經常會用墮王龍同埋Joe。</p><p>阿K　機齡：15年</p><p>佢喺98年已經奪過拳王比賽亞軍，對於PS3版佢話會多啲玩Online模式，個人最擅長用AshCrimson。</p><p>最多機迷鍾意嘅草薙京亦係佢擅長角色。</p><p>Lumine　機齡：14年</p><p>由95年已經開始打街機《KOF》，佢話PS3版嘅操作同街機無分別，反而認為今集出招比以往容易咗。</p><p>對新加兩名角色未了解，佢希望PS3版會加入不知火舞。</p><p>唱K打機仲有獎
</p><p>平時唱完K都會打番幾鋪，但近日PS3再聯同Neway合辦《真．拳皇大會》比賽！有機會同隱世奇人切磋《KOFXII》之餘，唔覺意贏埋仲可以拎走$8,000獎品，家已經接受報名喇！
</p><p>比賽詳情</p><p>日期：第一輪8月9日<br>第二輪8月15日<br>決賽：8月23日<br>方式：以淘汰賽方式進行，最終勝出16位參賽者，直接進入決賽<br>獎品：PS380GB主機、《KOFXII》遊戲、NEOGEOStick2等<br>登記網址： http://www.newaykb.com </p><p>Profile</p><p>平台：PS3/XB360<br>開發商：SNK<br>類型：格鬥<br>遊戲人數：1-2人<br>網上對戰：支援<br>影像：1080p/720p<br>音效：DolbyDigital5.1</p></body></html>