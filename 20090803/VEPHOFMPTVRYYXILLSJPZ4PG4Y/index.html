<html><header><meta charset="utf-8"><title>轆Book：3分鐘熱度　鬥快Cool</title></header><body><h1>轆Book：3分鐘熱度　鬥快Cool</h1><p>大熱天時揸車出街，大概九成人會覺得冷氣呼呼聲比引擎咆哮聲更悅耳。不過買二手車往往最忽略就係呢一Part，今日醒你幾招檢查同保養冷氣嘅貼士，仲嚴選幾款有番咁上下車齡嘅歐日二手名車，以3分鐘實測一下佢哋仲可唔可以Keep住Cool。<br><br>記者：徐影龍　<br>攝影：譚盈傑　<br>Model：Algie@PureModels</p><p>醒Check靠溫度計</p><p>揀二手車時，想知冷氣有無隱藏毛病，除最簡單用鼻索一索車櫳、聞吓有無因積水而產生嘅罨味外，大昌行有阿Sir之稱嘅Lawrence仲有醒目貼士。</p><p>測風口溫度</p><p>「歐洲或日本車，內櫳最低溫度都係16-18℃，不過冷氣風口就低至7-8℃，若擔心舊車冷氣暗藏問題，大可帶埋溫度計去Check，若開盡吹30分鐘，都落唔到10℃以下，而雪種又充足嘅話，通常都係冷氣太舊出問題。」
</p><p>有白泡雪種不足</p><p>要檢查雪種是否不足，就要睇睇雪種砂樽頂頭的玻璃窗仔，如呈現白泡，即代表雪種唔夠。</p><p>日本車易DIY</p><p>要部車唔俾人壓價，保養冷氣呢環都好重要。Lawrence指，歐洲車冷氣風隔、雪種砂樽、散熱器等，大多收得好密，通常要返代理搞。日本車簡單得多，基本上打開頭冚就可拆冷氣風隔落嚟，清洗甚至換新都唔貴。</p><p>日系Vs歐風</p><p>日本車出名冷氣無敵；歐洲車用料夠襟，拍攝日氣溫達31℃，最啱佢哋比拼吓邊個夠Cool。全部一撻匙就將溫度校到最低、風力最大，用溫度計度3分鐘風口，實測吓邊架凍得最快。結果顯示，整體而言，日本車冷氣似乎更經得起歲月考驗。</p><p>HondaAccord2.4　冷酷度★★★</p><p>輪到日本車上場，雖年份稍新，但急凍方面佔唔到咩便宜，3分鐘測試只略勝AudiA4，去到20℃。不過由內到外都明顯比01A4新淨得多，車身焗漆保養幾好，唔覺有細微花痕，淺啡皮椅無因陽光而變鴛鴦色，配襯黑色中控台再加波棍四周嘅桃木紋，相當斯文大方討人歡喜。</p><p>03年出廠、一手牌簿、行車里數約48,000km<br>二手價：$90,000</p><p>AudiA42.0　冷酷度★★★</p><p>A4不嬲多斯文男人追捧，難得呢架01車叫價唔高，8.8萬算幾抵玩。一撻匙冷氣風聲唔算好猛烈，約莫2分鐘後開始嚟料，溫度由25℃急降至3分鐘後嘅21℃，以8年車齡計算合格有餘。全車真皮座椅仍然新淨軟熟，加分位有天窗及+/-波，稍嫌頭燈旋鈕略殘舊，不過更換都係所費無幾。</p><p>01年出廠、二手牌簿、行車里數約55,000km<br>二手價：$88,000</p><p>豐田Corolla1.5冷酷度★★★★★</p><p>傳聞中嘅急凍王，6歲大嘅Corolla果然有心有力，一撻車未校冷氣，風聲已搶閘猛攻，短短3分鐘可去到17℃。<br><br>03年出廠、二手牌簿、行車里數約30,000km<br>二手價：$79,000</p><p>平治ML55AMG　冷酷度★★★</p><p>個人最鍾意呢架ML，原廠AMG料，9年車行咗5萬km，車櫳及皮椅為襟睇黑色，SUV格又夠闊落，14萬有找，仲想點。<br><br>00年出廠、二手牌簿、行車里數約50,000km<br>二手價：$139,000</p><p>日產Tiida1.5　冷酷度★★★★</p><p>又一年輕日本車，冷酷度貼近Corolla，去到18℃，行車里數稍高，但勝在0手，全車Keep得好新淨。<br><br>05年出廠、0手牌簿、行車里數約50,000km　<br>二手價：$73,000</p><p>福士Passat2.8　冷酷度★★★</p><p>年份、行車里數均稍高嘅舊款Passat，出奇地急凍指數跟前兩者相若，3分鐘去到22℃，算合格過關。<br><br>01年出廠、0手牌簿、行車里數約77,000km<br>二手價：$70,000</p><p>查詢：大昌行易手車（22621118）
</p></body></html>