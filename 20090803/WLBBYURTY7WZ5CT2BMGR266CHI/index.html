<html><header><meta charset="utf-8"><title>網上疑幻疑真 - 左丁山</title></header><body><h1>網上疑幻疑真 - 左丁山</h1><p>公關C諗清楚之後，勸老闆唔好為o靚模寫真動肝火，以免益人。公關C諗起，有人如果去廣管局TELA投訴乜、投訴物，引起《蘋果》李八方注意，寫番一大段，咁就發達咯，宣傳聲勢完全唔同，好似最近咪有咁嘅個案囉。<br>二十一世紀各大媒體，互相炒作，互聯網、報紙、電子媒介你追我趕之下，好容易免費為他人造勢。美國費城有一位三十三歲媽媽，在家寫網誌，開咗一個網址，叫做Classymommy.com，介紹佢嘅購物、用物心得，例如嬰兒用品，微波爐食譜，任天堂遊戲等等，估唔到大受歡迎，每個月有六萬名訪客，引起消費品生產商、銷售商注意，每個月都爭住送新產品畀呢位媽咪用，希望佢在網誌介紹。呢位媽咪會在網上評論講明：邊啲貨品係自己買嘅，邊啲係公司送上門嘅，但佢嘅規矩係，網站內提及嘅產品都係好嘢，一啲產品佢用過之後，發覺唔掂嘅，一概不會在網誌提佢，咁就大家都明白啦，呢位媽咪願意品題嘅貨品，好可能大受歡迎。<br>美國啲公司現在於Twitter、Facebook及博客網誌贊助不同產品與訊息，引起聯邦貿易委員會注意，正研究如何管制互聯網上之「超級商業主義」（hypercommercialism），制定規則及指引，但網上發展，日日千里，恐怕到指引出台之日，情況又唔同晒！</p><p>左丁山平日好唔得閒，好少睇網誌，最近聽記者小G講，久唔久睇吓討論區，以了解民情（網民也），但睇咗成個月，發覺一啲筆名（作討論用）經常出現，似是同一人，心諗人哋真係得閒，可以由朝到晚參加網絡討論嘅？唔怪得美國一啲大公司，根據美國報紙報道，在公關部陸續成立「網上監控組」，參與網上討論，向博客放料，找尋一些所謂網上influencers，反過嚟影響呢啲「影響者」。咁搞法，網上訊息虛擬又得，真實又得，網民討論意見當然可以虛擬，總之假假真真，有假有真，真假未必容易分得清楚。未來最受大公司重視嘅意見就係網上受歡迎嘅博客，在Twitter有大量追隨者（followers）嘅人士，而唔係報刊評論員。</p></body></html>