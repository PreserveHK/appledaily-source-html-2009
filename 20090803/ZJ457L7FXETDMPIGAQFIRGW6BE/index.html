<html><header><meta charset="utf-8"><title>金手指：出賣國家的證監會 - 孫柏文</title></header><body><h1>金手指：出賣國家的證監會 - 孫柏文</h1><p>特區最自視過高嘅政府法定機構證監會，又有嘢搞去凸顯佢哋擴大官僚版圖嘅野心。究竟今期佢地又搞乜？上個禮拜五，佢哋因「國際證監會組織」嘅話，要做諮詢研究點樣搞死啲借貨拋空股票做淡嘅人。<br>佢地明唔明家借貨拋空股票已經好難？作為財經口水佬，孫柏文成日都俾啲前輩提醒，叫人借貨拋空股票冇市場。原因唔係因為股民唔睇淡，而係借貨拋空超煩，一般股民做唔到，建議得嚟晒口水。試問，如果借貨拋空容易得多，恒指當年會害人不淺咁升穿三萬點咩？因為當市場癲都咁時，就會有勇士覺得唔值咁嘅價去拋貨，令市場起碼有一批錢去中和啲瘋癲股價。再講，跌到落去時又有批人要買貨平淡倉，令股價有支持。</p><p>想整死借貨拋空嘅淡友</p><p>你可能會話：「不過有啲人係唔平淡倉，沽到零先收手，難拋空好啲。」先講花旗國，股價係用嚟反映啲公司狀況，舊年例如花旗、美銀等，根本資不抵債，理應執笠。不過多得淡友出手，先令政府注資或提供一定還錢保證，如果唔係，冇錯股價會暫時唔跌，不過可能一朝起身有銀行出事，股票停牌，即時goodbye。<br>咁特區又點？唔使講最離譜肯定係滙豐（005）質到33蚊。不過點解33蚊？咪多得啲自視過高嘅人，扮晒傳上帝說話，為綿羊股民搞啲咩競價時段。<br>如果特區有多過一個交易所，又冇證監呢啲低B劃一嚟搞，「勁假時段」一定喺交易所要競爭下老早消失咗！<br>咁如果傳話嘅就係證監，上帝呢？咪就係啲硬濕膠「國際證監會組織」。呢啲鬼佬話事嘅國際組織，最想搞死例如香港呢啲「唔聽話」嘅地方，要我哋做一套，佢地就另一套。最好國企集資一定要去紐約、倫敦。<br>證監啲人個個心口有個prefect牌，最開心係啲老外「老師」拍拍佢哋話佢地welldone。證監啲人係乜？就係一百年前出賣國家，搞到我國被分割嘅庸官。<br>孫柏文<br> http://phatdat.blogspot.com </p></body></html>