<html><header><meta charset="utf-8"><title>星之約會：回歸小島退而不休　和哥心仍未冷</title></header><body><h1>星之約會：回歸小島退而不休　和哥心仍未冷</h1><p>李健和，馳騁沙場逾廿載，名字一直與火爆畫上等號。滿以為這足球鬥士退休後轉任東方教練，加上剛考獲船牌，在坪洲享受退休人生、天倫之樂，昔日火氣會消磨殆盡。誰知在淡泊人生外，和哥仍有放不下的怨氣，一開口，烈火依舊撲面。<br>記者：趙永傑、曾雁平　攝影：凌樹輝</p><p>出海篇──考船牌釣魚自娛</p><p>為了今次專訪，小記與攝影師一行三人，趁和哥還未回來，已率先抵達其出生地坪洲準備。坐在露天茶座等候，一邊享受着坪洲「土產」洋蔥豬扒飯；不久和哥由碼頭下船步行回家，途經茶座遇見我們，即友善地滿面笑容：「等陣，轉頭落嚟。」<br>和哥給小記的印象一直是火爆、難以相處，想不到他場外如此和藹。三扒兩撥吃完好味到暈的午餐，此時和哥「踢拖」而來，與我們商討訪問內容。言談間有求必應，態度親切，與火爆兩字仿似從未拉上關係。</p><p>「收入縮皮生活冇問題」</p><p>今夏掛靴後遇上東方散班，由甲組回歸丙組，原定的教職也落空；和哥坦言並沒為前途擔心，更於上月初考得船牌，目的不是維生，而是出海釣魚自娛。和哥駕着其編號113978的小船與記者出海，在風和日麗的海上深情自白：「足球生涯叫做正式完結喇，感覺好似冇咗啲嘢，少少徬徨啦。」<br>現時可以做東方教練，和哥鬆一口氣：「其實做球員嘅一早有晒心理準備，唔踢波後會做乜，而且我哋不嬲有同足球訓練學校合作；家返東方做教練，個心叫做定啲啦。」和哥再補充：「收入縮咗皮，不過生活上都冇乜問題嘅。」<br>考船牌是和哥多年心願，出海釣魚更是逾廿年的嗜好：「坪洲冇乜嘢做，一係打牌一係出海，釣魚低消費嘛；一大班人吹吓水，天氣好啲，就算太陽曬爆頭都出海！」簡單生活，淡泊人生，就是和哥最享受最想要的；以前做職業足球員日操夜操，退休後自然懂得享受：「家教波冇咁多顧忌，想出海就出海。」
</p><p>坪洲篇──儼如島主居民崇拜</p><p>聽着「噠、噠」的引擎聲，看着小艇緩緩靠岸，即使那天烈日當空，以致大汗淋漓，但和哥臉上沒有半點厭煩，盡是滿載而歸的表情，退休日子就這樣過。上岸後，眾人信步前往和哥經常光顧的海興隆茶餐廳，途中無論經過雜貨店、生果舖，其老闆或是沿途的長者、幼童，總會向和哥打招呼。</p><p>街坊：短髮又係咁靚仔</p><p>和哥瘦削的背影並不特別高大，但超然的身份卻十足「坪洲島主」，這或許也與和哥的「火」有關；07年打風之際於碼頭怒斥渡輪公司安排失當，言未必成理卻於鏡頭前據理力爭，相信坪洲居民感同身受，感動萬分。<br>再走一段，經過一處修理船隻的地方，遇見一位正替船隻上色的中年漢──貴哥（右）。後來從和哥口中得知，貴哥是前愉園預備組球員，與和哥份屬老友。貴哥說：「識咗佢廿年啦，以前係波友，家陣係釣友咯。」和哥向小記透露：「我哋食完晚飯冇嘢做，成班街坊自然會嚟呢度聚一聚，吹吓水。」<br>來到海興隆茶餐廳，和哥邊嘆至愛的凍檸茶，邊細說東方今昔。問及茶餐廳老闆怎樣看和哥將多年長髮剪掉，他笑說：「咪又係咁靚仔！（此時和哥幽默地大讚老闆識講嘢）感覺冇乜點變。以前長髮踢波有霸氣有活力，似隻鷹；家短髮溫和啲，適合做教練囉。」</p><p>回家篇──哀香港運動員</p><p>嘆完下午茶再去和哥屋企，感覺就如坪洲般平淡溫馨；老婆在網上打牌、女兒玩facebook、仔仔則與外甥看DVD，悠然自得。離去時已近黃昏6時，和哥送我們到碼頭，正值太陽下山，這次坪洲之旅已到尾聲。
</p><p>談香港體育發展憤憤不平</p><p>在碼頭旁等船時，與和哥閒談香港運動員生涯，此時夕陽映照下的和哥突然欷歔起來：「香港運動員冇保障，市場細，冇商業價值，就算係李麗珊都要自己進修，為未來鋪路。」一談到運動員缺乏保障，全日心平氣和的和哥也難掩氣憤：「體院有進修計劃，但冇得畀工作你做，幾悲哀；運動推廣與體育事業平衡唔到，點叫做一個完美城市！政府應該出啲力，好似渣打馬拉松咁，竟然係由銀行搞而唔係政府搞，係咪凄凉？」<br>由「東方王朝」時的呼風喚雨，到退休轉任教頭，在坪洲享受人生；其成就後來者難追，其火爆到豁達同樣難追。潮起潮落，學懂平淡是福，香港足球先生其實也是普通人。</p><p>和哥坪洲點滴</p><p>好去處</p><p>《手指山》<br>手指山是坪洲最高的山，從碼頭經聖家路同南山路，大概行2、30分鐘便可到山頂的鳳萍亭。在山頂上可眺望整個坪洲小島、青馬大橋及香港島南面，環境相當清幽。</p><p>《大利島橋》<br>從坪洲碼頭轉左，步行20分鐘便可到大利島橋，是釣友其中一個釣魚熱點；和哥間中會去橋上釣魚，而在坪洲最常釣到的魚則是黃腳。</p><p>《越食越棧》<br>坪洲比較細，食物選擇不及大嶼山同長洲多，平時多數會在海興隆醫肚，其實還有家越菜館，食物大多即叫即做，算幾新鮮，但種類不多。</p><p>李健和檔案
</p><p>出生日期：20/10/67（41歲）<br>身高：1米78　體重：67公斤<br>暱稱：和仔、大泡和<br>家庭狀況：已婚，育有1子1女<br>現職：東方教練兼球員（丙組）、有線足球評述員<br>位置：中場、前鋒<br>曾效球會：東方（85-88）、麗新花花（88-89）、麗新（89-91）、東方（91-95）、南華（95-03）、晨曦（03-07）、*華家堡（07-08）、*東方（08-09）<br>港隊紀錄：59場入8球<br>個人榮譽：3屆香港足球先生（93年、94年、03年；僅次於4度獲得此獎的胡國雄）<br>首場甲組聯賽：13/10/85，為東方出戰流浪<br>首個盃賽冠軍：銀牌（86/87）<br>聯賽冠軍次數：7次<br>銀牌冠軍：10次<br>足總盃冠軍：7次<br>聯賽盃冠軍：3次<br>註：（）內為球季；*為教練兼球員</p></body></html>