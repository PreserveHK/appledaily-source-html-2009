<html><header><meta charset="utf-8"><title>三星i8910　3.7"高清大塊面</title></header><body><h1>三星i8910　3.7"高清大塊面</h1><p>暫時親手摸過的觸控手機，其實無一部反應比得上iPhone。可惜人有我有唔係我杯茶，本來打算放棄輕觸，等N記E72一出就買硬，點知近日水貨場內遇上Samsungi8910；不但新TouchWiz介面感覺良好，3.7"巨芒搭720p拍片，畫質仲鬼火咁靚，莫非用手機都要問「高清咗未」！<br><br>記者︰陸俊雄<br>攝影︰王文忠、楊錦文<br>Model︰Norain@PureModels</p><p>爽過TouchHD</p><p>又名OmniaHD的i8910，一睇3.7"巨芒，又係旗艦級，即時令人聯想起HTC有部TouchHD，可惜嗰部機操作反應夠晒麻麻，真係賣個芒同個價錢。好在，將i8910摸上手玩幾下，疑慮即刻消除；無論在首頁用新版TouchWiz介面，將左面欄目上的工具Widget拖出拖入，還是進入Menu，輕觸操控都係極之流暢。唔信記得睇片，實試過你睇。<br>再講個3.7"靚芒，佢唔係一般TFT，而係1670萬色的AMOLED，色彩濃度比較高，再翻查先知原來個螢幕得360×640解析度，30萬都無，唔算頂級，但出來效果已經夠好睇，點到你唔服。</p><p>24格720p拍片</p><p>個芒大咗，仲要有800萬像素鏡頭，一笑即拍、人面優先、全景相都有晒，影相當然開心。我幾欣賞佢用番獨立快門掣的設計，你唔好話無咩特別，就因為太多玩Touch的手機，搞到連影相掣都無埋，一按落螢幕影相次次都手震，真係唔Touch好過Touch。<br>當你諗住個相機功能已經好滿足到你需要，點知原來佢仲可以拍埋每秒24格的720p高清短片，手機中佢係第一部，仲內置8GB都幾夠你玩，認真走在潮流最前線。</p><p>Shake住睇相</p><p>影完相、拍完片，好自然即刻翻睇，就喺呢個時候發現樣幾令人驚喜嘅功能，原來i8910可以玩Shake，唔只有聲仲有震動反應。當影像檔縮圖排列時，打斜部機，影像檔係會倒水一樣震住流向一邊，反轉方向，檔案又跟住反方向流動。若果用FullScreen睇相，你每Shake一次，就會出下張相，反應快又好玩。</p><p>Samsungi8910Profile</p><p>制式︰WCDMA/GSM四頻<br>操作介面︰S605th<br>螢幕︰3.7"AMOLED（360×640）<br>相機︰800萬像素CMOS/<br>10萬像素CMOS<br>播片格式︰MPEG4、WMV、RVDivx、XviD、H.263、H.264<br>支援︰7.2MbpsHSDPA、藍芽A2DP<br>WiFi︰802.11b/g<br>記憶卡︰最高32GBmicrosDHC<br>電池︰1500mAh<br>體積︰123×58×12.9mm<br>重量︰144g<br>查詢︰Like（23953777）旺角先達廣場G80號舖</p></body></html>