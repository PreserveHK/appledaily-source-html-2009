<html><header><meta charset="utf-8"><title>投資的天空：反常上升最值博 - 張士佳</title></header><body><h1>投資的天空：反常上升最值博 - 張士佳</h1><p>大市昨天又再攀升，期指破新高升三百多點，並不過份，都不過2%，但個股升勢動輒5-10%才嚇人。上周五在正股收市後，期指被掟足15分鐘，短線捕風捉影的，見期指大低水，便懷疑滙豐控股（005）大幅增加撥備，煞有介事，十足十有份寫業績報告，心血少者紛紛減持避開，但周一大市升一升，滙控撥備又再少有人提及。<br>這種自我完成現象，在股場甚常見，股價升得多，便會想出種種理由嚇自己，令自己出貨，所以很多散戶在牛市都未必賺到大錢；股價一跌，便講「都話啦」、「一如所料啦」；相反，股價不跌反升，又會再找另一組壞消息再嚇自己。<br>執筆時，滙控未出業績，但筆者唔太理，因為牛市之中，應該瞄準優質股，趁其壞消息後，市況喘定時，測試市場反應，如手上有貨，最好攞少少出嚟，擺高幾格放沽，如果無端被人掃入，便應掉轉槍頭，全力買上，皆因散戶接收資訊較慢，拿着舊聞當新聞炒，牛二之中，看淡的傳聞，通常都係增持機會，但散戶往往在高位不停搵壞消息嚇自己。</p><p>航運股應有排升</p><p>同理，筆者用上述方法增持中海集運（2866），上周三周四的十字星，在傳統圖表分析上屬待變之象，周五收市後公司發盈警，無論技術表面或基本表面分析，都唔慌利好。航運股是筆者那杯茶，見盈警後，就如野豹對獵物一樣盯着，昨天一開市此股不跌反升，已知對辦，其後更升破近半年新頂，天下間那有盈警股價破頂之理？一般散戶見盈警總會避開，能在壞消息下創新高，究竟是誰在買貨？不說自明，於是再度增持。<br>如此貼市行動，當然無法通知讀者，但牛市來日方長，經濟復蘇才剛開始，如果對牛市投信任票，航運股應有排升，中海集運盈警前，中國遠洋（1919）也不是發盈警嗎？<br>唔犯散戶常犯的錯，是在市場上求存的原則，為文到此，滙控剛出業績，撥備不多，仲蝕少於預期，倫敦滙控股價反應正面，看來造淡者又要另覓對象了。滙控利好，一定扯高大市，不少散戶錯失先機，又心癢癢想追貨，但如果今天反而做陰燭，期貨好倉便應先套利一半。<br>喂？不是看好嗎？現貨就睇長線者，期貨嗎？只爭朝夕，轉眼已升千點，若今天應升反跌，何不先袋袋平安，套取短線利潤來減低長線搏殺風險。<br>張士佳</p></body></html>