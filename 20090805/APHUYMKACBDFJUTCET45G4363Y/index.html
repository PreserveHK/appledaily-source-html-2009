<html><header><meta charset="utf-8"><title>金手指：渣打又抽水　下個係滙…… - 孫柏文</title></header><body><h1>金手指：渣打又抽水　下個係滙…… - 孫柏文</h1><p>噚日渣打出業績，真係數都唔使睇，淨係又要抽水呢樣嘢已攞你命！<br>佢哋話唔係因咩資本充足比率唔夠，孫柏文淨係知中四生讀經濟科都知，公司印新股出售，就係因為唔夠資金。如果唔係印新股為乜？得閒呀？<br>咁我又忍唔住諗，滙控（005）會唔會又抽水？呢三年嚟，信佢哋管理層真係losingbet。07年初發盈警，個個話「咁快正視問題，抵讚！買得！」之後每次出業績就有人叫買，話「問題受到控制」。</p><p>揸內銀股散戶咪開心</p><p>我只係知道，除非你賣股。如果唔係，你之前每12股用140元供5股，家就每季每股畀番0.62蚊過你，即係17股有10.54蚊。十幾季後打個和，長揸就當畀個免息貸款過佢。<br>一個唔好彩，烏鴉口講中佢哋又要你供，咁就將滙控變成炒股，長揸嗰個正儍仔。呢隻嘢難睇，最難睇係佢哋資產將會值幾多。你識睇嘅話，就打個電話畀葛霖，因為佢都想知。啲老外銀行，已變成現金焚化爐。<br>嗰啲買咗大陸銀行股嘅股民唔好咁開心住，你估嗰十萬八千七億嘅貸款出事時，邊間行先幫國家頂？你求神拜佛到時股價跌七成，跌穿每股資產淨值，咁就唔使你供股，因為條例唔畀佢發新股。<br>最後，求求大家唔好再講咩市升因經濟復蘇。上個禮拜中央只係確定！冇錯確定！話經濟好咗，所以撤錢走，上海、深圳股市即時跌到趴街。唔係經濟復蘇咩？V形反彈咩？大陸股民都純睇資金，你呢？<br>孫柏文<br> http://phatdat.blogspot.com </p></body></html>