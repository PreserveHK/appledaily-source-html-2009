<html><header><meta charset="utf-8"><title>中環在線：曾裕怕投資只信紅簿仔 - 李華華</title></header><body><h1>中環在線：曾裕怕投資只信紅簿仔 - 李華華</h1><p>現代美容（919）創辦人曾裕（圖）噚日罕有地現身台灣證交所同台資寶來證券喺香港合辦嘅台灣預託證券（TDR）推介會，擺明有動作。</p><p>現代美容計劃赴台發展</p><p>佢話，寶來本身就係現代美容在港上市嘅保薦人，一直有鼓勵公司赴台掛牌。佢自己亦覺得OK，尤其係現行股價反映唔到冇欠債、資產值又好嘅狀況喎，但發行TDR就要留待董事會決定。佢又話，公司目前喺台灣冇業務，但當地市場有得做，會物色合作夥伴搞加盟店咁話。<br>至於曾裕俾Accumulator（累計認購期權）投資煩咗年幾，佢話下星期會聯同民主黨立法會議員涂謹申，再勇闖證監講數。之不過，負責有關交易嘅前高盛經紀王弘，7月中已被證監確認私訂合同而被釘牌兩年，唔通有人唔想和解，抑或係錢銀傾唔掂呀？曾裕好口密咁話，事件已進入司法程序，現階段不便評論，總之遲啲會詳細解釋。佢又話，家已經唔敢再做任何投資，只係放錢入紅簿仔就算喎。</p></body></html>