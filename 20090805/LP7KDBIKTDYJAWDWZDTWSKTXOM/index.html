<html><header><meta charset="utf-8"><title>敏妮Talk：寧供勿追 - 溫敏妮</title></header><body><h1>敏妮Talk：寧供勿追 - 溫敏妮</h1><p>滙控（005）星期一公佈業績，有分析員喺業績公佈前預期，滙控會見紅，相信今日唔少應屆會考生都希望同滙控一樣──好彩合格pass！<br>嗰日見滙控公佈完業績，喺美國掛牌嘅預託證券股價急升，兩位股壇前輩就喺度研究，點解投資者咁睇好滙控。<br>其中一位前輩話，雖然有人估滙控半年業績見紅，但真係咁估嘅大行其實唔多，而佢睇勻成份業績報告，都唔覺有乜特別勁嘅利好消息。另一位前輩就估，應該係撥備冇想像咁高。</p><p>供滙控低位儲貨</p><p>敏妮上網睇外國傳媒嘅分析稿，《華爾街日報》報道，由於美國消費金融業績嘅減值撥備比估計嘅小，加上滙控主席葛霖話，雖然經濟前景仍然好唔明朗，但佢哋應該已經跨過，或者將近跨過金融市場谷底，刺激股價上升。<br>一向保守嘅滙控話自己走出谷底，長線投資睇前景，相信股價升係因為投資者投咗信心一票。<br>敏妮慶幸由月供港交所（388）轉軚月供滙控，冇錯過喺低位儲滙控嘅良機，家陣新一批供返嚟嘅滙控成本極低。<br>敏妮相信葛霖講，滙控走出谷底，日後會有更好前景，但家陣繼續月供滙控就冇所謂，當儲錢，但入市買敏妮就唔敢，敏妮相信嚟緊大市會調整嘅講法，真係睇好，到時先買都唔遲。</p><p>做期權降低成本</p><p>不過新一批供返嚟嘅滙控，賬面上賺緊錢，但喺供港交所之前供返嚟嘅滙控，仍然坐艇遲啲先見岸，股壇前輩叫敏妮與其白等，浪費機會成本，不如做期權，反正有貨喺手可以做吓coveredcall，喺心目中嘅價沽貨，收期權金將貴價嘅滙控成本降低。勝在有貨喺手，風險有得控制，係唔錯嘅策略。<br>溫敏妮<br> http://wanmanli.com/blogs/ 
</p></body></html>