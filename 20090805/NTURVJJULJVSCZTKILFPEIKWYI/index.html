<html><header><meta charset="utf-8"><title>中環在線：邵銘高寸霍嘉治唔識貨 - 李華華</title></header><body><h1>中環在線：邵銘高寸霍嘉治唔識貨 - 李華華</h1><p>昔日並肩作戰，今日各為其主，呢番話華華噚日喺兩代滙豐亞太區行政總裁霍嘉治同邵銘高身上深深體會到。由滙豐過檔澳洲及紐西蘭銀行（ANZ）總裁嘅邵銘高，擺明車馬要同前舖喺區內爭長短，ANZ噚日宣佈，落實收購蘇格蘭皇家銀行（RBS）部份亞洲業務，不過霍嘉治就講到明，話唔擔心同ANZ競爭，兩人仲喺唔同場合隔空互寸㖭。</p><p>澳紐銀行買RBS業務引發舌戰</p><p>霍嘉治噚日接受外電訪問時話，ANZ單刁唔會影響區內銀行競爭格局，因為滙豐真正對手係包括大型中國銀行同當地市場嘅大型競爭者，除咗渣打集團（2888）外，來自其他國際銀行嘅競爭並唔明顯。佢仲話，滙豐至今未發現任何值得投資嘅目標。言下之意，即係冇將ANZ競爭放喺眼內，今次ANZ買嘅RBS亞洲資產，亦唔係滙豐杯茶。<br>對於霍嘉治話區內冇值得投資嘅目標，邵銘高噚日喺記者會上笑住話，「如果佢哋咁諗我會覺得好高興」，似乎暗寸霍嘉治唔識貨，兼提醒佢唔好輕敵。<br><br>李華華<br>mailto:LiWaWa@AppleDaily.com</p></body></html>