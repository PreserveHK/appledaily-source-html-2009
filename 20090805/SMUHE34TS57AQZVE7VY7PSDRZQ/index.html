<html><header><meta charset="utf-8"><title>轆Book：坐法拉利想揸的士　我鍾意Normal</title></header><body><h1>轆Book：<br>坐法拉利想揸的士　我鍾意Normal</h1><p>「你鍾意Normal？」我劈頭問。Jin唔鍾意o靚模鍾意Normal早就Rap晒出嚟係人都知，仲問？今日嘅主題：係車，唔係o靚模。結果係，Normal嘅：同所有男人一樣，Jin嘅DreamCar——法拉利；唔Normal嘅：坐完法拉利，Jin竟然話想揸的士！唔……一街都係的士，仲唔係鍾意Normal！<br><br>記者：許維雅<br>攝影：陳陶鈞<br>Model：Joanne</p><p>LexusHipHop界熱選</p><p>一心諗住睇吓佢揀車係咪一樣鍾意Normal，佢就先唔講Normal講HipHop，因為鍾意HipHop，所以買凌志！Jin話舊年返香港前喺美國買咗部凌志IS250，雖然唔係黑人Rapper拍MV常用嘅豪華大房車，但道理如出一轍，「鍾意凌志嘅原因係HipHop界好多人揸，十幾歲開始迷HipHop文化，留意到佢哋最鍾意就係凌志、Benz同BMW。當年喺美國入行之後，01年搵到第一嚿錢，我就買咗部96年嘅凌志SC300獎勵自己，雖然係二手，但一樣好開心。」</p><p>Honda送外賣無飆車</p><p>Jin16歲考車牌，17歲已經擁有第一部車，「係二手Honda兩門跑車款。最記得屋企人買車畀我時有個要求，就係要幫手送外賣，嗰時覺得揸車有自己空間，聽鍾意嘅音樂，係好開心好舒服嘅事，而幫手送外賣就養成我準時、揸車安全嘅習慣，因為唔可以Miss啲Order，所以我唔鍾意揸快車。」留港發展成年，成績不俗，亦都係時候買架車獎勵自己？「想買樓多過買車，人大咗就想組織自己Family，見到女朋友老竇，佢問你將來有乜打算，唔通答人你個女喺我架車度瞓咩！」</p><p>FerrariNormalDream</p><p>今日，喺Jin眼前嘅，係所有男人嘅DreamCar：Ferrari。點解係DreamCar？佢竟然講唔出，更掃興係，「我都好想試，可惜病病哋，真係唔夠膽亂嚟。」不過面對Ferrari360Modena嘅紅色魅力，Jin依然唔可以抵擋，雖然車齡已經有8、9年，但款式一啲都唔覺得Out，獨特嘅流線造型令人一見難忘，喺中環碼頭影相仍然吸引唔少途人目光，加埋3.6公升V8引擎、400匹馬力，仲有373Nm嘅強大扭力，揸唔到，Jin都要做一做乘客。掟完一轉，Jin都忍唔住興奮大叫：「真係好勁！」話口未完，佢一眼瞄到旁邊有部的士，「不如你哋下次借架的士畀我揸吖，周圍載客，唔鍾意就冚旗，哈哈，諗起都過癮。」果然係鍾意Normal！</p><p>「你鍾意o靚模定鍾意Normal？我鍾意Normal……」</p><p>早排Jin即興對住電腦鏡頭Rap出近期大熱嘅o靚模文化，佢話：「希望可以快啲Rap走呢種熱潮。」雖然無任何製作可言，純粹玩嘢，但可能係大快人心，兩星期已經有約9萬點擊率，吸引近300人回應，個個睇完都大叫又正又好笑……<br><br> http://www.youtube.com/watch?v=VaPIaDo-2XM&amp;eurl </p><p>Ferrari360Modena規格</p><p>引擎：3,586ccV8<br>馬力：400bhp/8,500rpm<br>扭力：373Nm/4,500rpm<br>傳動：6前速F1半自動波<br>年份：00年<br>行車里數：約二萬公里<br>當年車價：約220萬<br>二手價：$1,080,000<br>查詢：TOPGEAR（26200300）</p></body></html>