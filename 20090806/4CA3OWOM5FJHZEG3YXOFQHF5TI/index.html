<html><header><meta charset="utf-8"><title>中環在線：比亞迪廣告誤導被譴責 - 李華華</title></header><body><h1>中環在線：比亞迪廣告誤導被譴責 - 李華華</h1><p>號稱「慳油王」、「五星安全，五星保護，是小車的頂級安全配置」嘅比亞迪（1211）微型轎車F0，前日俾河北、天津同遼寧等省市嘅消費者協會聯手發出消費警示，話該款車明明冇獲得高星級安全評價，但擅自笠高帽，以此混淆視聽，誤導消費者。嘩！美國股神入股比亞迪嘅交易剛剛完成，就搞出呢壇嘢，簡直係倒米。</p><p>「五星安全」名不副實</p><p>話說中國消費者協會收到一位霍女士投訴，話比亞迪F0個廣告幾吸引，覺得時尚又安全，7月初買咗一部，點知7月20號晚，朋友揸住佢架車以70公里時速撞倒前面架貨車車尾，架F0車頭冚竟然完全扭曲變形，水箱破裂，引擎移位，部車幾乎報銷，但F0個安全氣囊居然一個都冇彈出嚟，好在司機有戴安全帶，至保番條命仔。<br>事後，比亞迪間4S銷車店居然解釋，話氣囊冇反應，可能因為碰撞角度唔啱或者力度唔夠，聽到霍女士儍咗，兩部車撞成咁，司機都入埋廠都叫力度唔夠，唔通要車毀人亡至夠咩！經調查後，中消協發現，F0呢款車從未獲星級安全評價（內地共分6級），更唔好提咩「五星安全」，決定向消費者發出警示。<br>咁搞法，比亞迪啲車點出口呀？睇嚟主席王傳福都要再落多啲工夫喺汽車質量上面囉。</p></body></html>