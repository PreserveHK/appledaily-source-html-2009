<html><header><meta charset="utf-8"><title>中環在線：婆婆靠光證賺30億 - 李華華</title></header><body><h1>中環在線：婆婆靠光證賺30億 - 李華華</h1><p>光大控股（165）即將分拆光大證券A股上市，造就十幾個熬出頭嘅隱世富翁，其中一位係現年71歲嘅福州婆婆陳碧雲，佢入股4年，至少賺咗30億元人民幣。身為廈門民企新世基掌舵人嘅陳婆婆，一把年紀卻獨具慧眼，事關光證05年A股低潮時首次增資擴股嗰陣，佢就以每股1蚊人仔作價瞓身支持，07年再發新股又參與，目前持有光證1.13億股，係第四大股東。<br>光證招股價上限為21.08蚊人仔，掛牌後保守計可升42%至30蚊，佢揸住嘅股份已值34億。<br>之不過，陳婆婆點發達就相當神秘，內地多份報章明查暗訪，亦唔多了解，只知新世基喺99年成立，03年佢入股晉身為大股東；呢間公司除咗開設高檔餐廳「一德鮑魚」同埋酒店業務，亦有靠風險投資賺大錢，近年多數唔喺福州，住喺香港，但就冇乜人知點搵到佢。<br>曾經登陸香港但將會撤走嘅家品店「B&amp;Q」，04年就同新世基合資進軍福州，而新世基08年撤資。福州B&amp;Q發言人向內地《東南快報》承認，當年雙方合作愉快。<br>咁識得揀「千里馬」，真係抵陳婆婆發達嘅。<br></p></body></html>