<html><header><meta charset="utf-8"><title>中環在線內地國企管理人李榮融宏願　央企變米高佐敦 - 李華華</title></header><body><h1>中環在線<br>內地國企管理人李榮融宏願　央企變米高佐敦 - 李華華</h1><p>作為國有企業的上司，國務院國資委主任李榮融一向視國企為「共和國長子」，佢近日仲好肉緊咁話，希望將央企打造成美國NBA籃球巨星米高佐敦一樣，喺有需要時要撐得起場面。<br>相信李主任係忠實籃球迷，前日喺廣州出席一個國企專題報告會時發言，就用咗籃球賽做比喻。<br>佢話國企喺國家經濟中要繼續扮演主導角色，而國家經濟就同籃球比賽一樣，一定要有巨星，否則好難攞到總冠軍，「美國NBA製造精采，其成功之處，在於有劇情有懸念，那怕前三節落後20分，第四節也能反敗為勝，而製造劇情的，正是場上的球星。」而所謂巨星，就係能夠承擔責任；就好似最後一球，一定會傳畀巨星佐敦，因為佢一定能夠投入三分波。<br>李主任深明將央企塑造成為巨星，一定要有良好制度，要政企分家；佢話，過去有個省嘅交通廳長職位接連3個倒下，就係因為制度問題，廳長上任時並唔係壞人，但咁大權力集中喺佢身上，人哋成日攞住銀紙圍住佢轉，佢唔腐敗都幾難。</p><p>有福同享</p><p>佢又自認係「好老闆」，因為佢唔會欺負老實人，並且將央企負責人嘅薪酬跟業績掛鈎，如果人工太少，下面嘅人都會走晒。<br>結果喺2002至07年間，央企為國家帶嚟1500億元人民幣嘅利潤，佢發畀央企1556位副總以上嘅領導，平均每人每年加4600蚊人仔人工，都算係咁喇。<br><br>mailto:LiWaWa@AppleDaily.com</p></body></html>