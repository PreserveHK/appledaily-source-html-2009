<html><header><meta charset="utf-8"><title>房仔iDTV　橙撞白</title></header><body><h1>房仔iDTV　橙撞白</h1><p>呢排40"以上iDTV又減，仲係千幾、兩千蚊嗰隻！同舊價差額，慳慳哋隨時夠你買多部房仔機o架！日前LG公佈最新LU50房仔系列iDTV，咪睇佢得22"同26"咁細部，實情可輸出1080p畫面，機身仲特別採用勁Fresh嘅橙撞白，內置埋節能模式，就算睇睇吓瞓着覺都唔驚啦！<br><br>記者：陳國輝<br>攝影：楊錦文</p><p>香水樽形好易認</p><p>如果你對畫質有極高要求，LU50未必係最佳選擇，事關呢部房仔iDTV着重以外形為賣點，尤其連接座枱架嘅樽頸位，特別設計成半透明狀，十足香水樽咁款；如果你想慳位掛上牆，當然亦可以拆佢出嚟，至於機殼本身嘅白色主調以及橙色背面，配搭埋其他房間傢俬，應該幾靚，總好過一味純黑色，望得多都悶。<br>但係對筆者嚟講，最抵玩唔在於外形，而係三千零蚊價位就買到一部1080p電視，更重要佢內置埋數碼廣播接收器，假如你想簡單方便睇高清電視節目，又想慳住個荷包，呢款22"機擺房啱晒！</p><p>人聲13級調校</p><p>有畫面、仲有埋聲！但係點解搵極都唔見隻喇叭呢？<br>都係貪靚之過，為襯番白色簡潔外觀，原來LU50將喇叭刻意隱藏喺機身底部，更睇唔出係，好似Trusurround呢啲效果亦做到；但如果嫌力水唔夠，就要駁Optical輸出至5.1音響組合。另外佢仲加入第二代ClearVoice技術，亦即加強人聲音量部份，並提供13級俾你自行調校，唔係得On/Off咁齋。<br>為響應環保，連佢都採用類似SonyBraviaW系列嘅智能節電技術，Remote上面特別有粒綠色掣，一㩒即進入Menu，方便隨時調校，據講使用後最多可慳七成電力。</p><p>BodySnap</p><p>現場測試<br>細尺寸　有層次</p><p>雖然得26"畫面，但試播《冰河世紀3》嗰陣，角色毛髮層次感唔錯，只略嫌唔夠光。</p><p>實物片　唔多出</p><p>再播真實嘅動物畫面，毛髮層次感明顯無睇CG咁靚，木紋上嘅質感亦唔多Feel到。</p><p>Profile</p><p>尺寸：22"/26"<br>解像度：1,920×1,080<br>光亮度：400cd/m2<br>體積：529.1×342.3×65/668×456×81<br>重量：4.6kg/7.7kg<br>端子：HDMIv1.3、AVIn、色差、USB2.0<br>主要功能：內置數碼廣播接收器、智能節電模式、24P影院模式、第二代ClearVoice原音技術</p></body></html>