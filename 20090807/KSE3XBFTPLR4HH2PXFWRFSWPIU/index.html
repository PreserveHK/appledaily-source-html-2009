<html><header><meta charset="utf-8"><title>轆Book：HondaStreamRSZSupreme牽紅線谷跑味</title></header><body><h1>轆Book：<br>HondaStreamRSZSupreme牽紅線谷跑味</h1><p>長期大熱嘅七人車HondaStream剛剛推出小改款，不過今次就叫人有啲驚喜，因為雖則話小改，但實情都稱得上大手改。車頭車尾都加料整容，有前有後有睇頭外，內涵都有提升，內裝超多配備，最搶係全車黑皮椅中央拉一條幼細紅線，輕而易舉就谷起頂級版RSZ嘅跑味。<br><br>記者：梁美甜<br>攝影：林栢鈞<br>Model：Macy@PureModels</p><p>黑紅內櫳打破沉悶</p><p>Stream今次以小改款但大搞作姿態登場，睇嚟要同月初首次以行貨登場嘅勁敵豐田Wish打一場硬仗，鷸蚌相爭，漁人得利，受惠嘅絕對係一眾買家，幾時都係多啲選擇好啦。首先亮相嘅係呢部RSZ頂級版，最叫人印象深刻係黑紅配襯嘅全真皮內櫳，型格獨特。當中以全車拉紅線黑皮椅首先聚焦，三排黑皮座椅以紅線車邊，中央更有幼細鮮明紅色皮飾點綴，簡簡單單一條紅線有畫龍點睛之效，美得簡約又巧妙咁帶出跑味。而整個內櫳各處，如波棍、軚環及門邊等，都可以搵到細緻嘅紅色配襯位，完全打破黑櫳嘅沉悶感。黑、紅內櫳谷跑味外，今次Stream小改款嘅外形修改得更具跑感，全新頭尾泵把及燈組式，配上新式17吋合金輪圈，加埋以氣孔圍邊嘅尾喉，一副跑車格。</p><p>①全新流線具跑感合金輪圈設計及頭燈組合。</p><p>②有小氣孔圍繞嘅全新式尾喉，一副戰鬥格。</p><p>③前排兩張仿跑車式桶椅叫人忘了呢部係七人車。</p><p>④後排空間始終唔算好闊落。</p><p>豪華感跑車調</p><p>除咗風格突出嘅內櫳，頂級版RSZ更加入大量豪華裝備，好似門邊藍光腳踏及駕駛席腳下藍光、電鍍油門腳踏、RSZ頂級版獨有嘅輕觸式彩色顯示屏及泊車鏡頭等。三排七座嘅Stream係體積相對較小巧嘅七人車，後排空間始終係弱點，身形龐大嘅大隻男不宜。新車採用嘅2公升i-VTEC引擎經特別調校，耗油量更低廢氣更少，即係更環保咁話。最重要係新車搭配七前速加減自動波，方向盤更附有加減波撥片，令操控更快更易，行車反應更直接，無損Stream素來爽快嘅形象。2公升七人MPV新車而言，絕對具有相當吸引力。
</p><p>規格</p><p>引擎：1,997cc直四i-VTEC<br>馬力：150ps/6,200rpm<br>扭力：19.4kgm/4,200rpm<br>傳動：七前速無段變速自動波連+/-波撥片<br>預展價：$255,880（原價：$267,880）<br>查詢：合群汽車（23802231）</p></body></html>