<html><header><meta charset="utf-8"><title>中環在線：淘寶網洗太平地　馬雲遭惡賣家報復 - 李華華</title></header><body><h1>中環在線：淘寶網洗太平地　馬雲遭惡賣家報復 - 李華華</h1><p>近年盛行網上買賣，阿里巴巴（1688）姊妹公司淘寶網亦係其中一個受內地網民歡迎嘅網站。網上購物十分注重誠信，唔少賣家為咗吸引多啲人幫襯，會透過炒作信用度去贏取買家嘅信任，連內地工商部門都話呢種炒作信用度行為，係新型互聯網犯罪典型例子，會破壞網絡商業環境。</p><p>推誠信自查惹不滿</p><p>為咗打擊信用度嘅炒作，淘寶網上月24號推出「誠信自查活動」，主要為淨化網上銷售環境，截至上月底，已經有超過3000個網絡賣家主動刪除虛假信用。不過，有信用炒家就選擇組成「反淘寶聯盟」，進行報復反擊！<br>呢班激進分子唔單止惡意競投貨品之後唔畀錢，搞到各大賣家嘅貨要全部落架，佢哋仲將拍賣嘅商品收貨地址，統一報上杭州淘寶網總部地址，而收件人仲係阿里巴巴大老闆馬雲！面對部份網民嘅不滿，淘寶網資訊安全部門話，誠信自查唔係強制手段，亦都冇關閉任何一間合法嘅淘寶舖頭。咁今次馬雲俾網民惡搞，都算係無妄之災喇！<br><br>李華華<br>mailto:LiWaWa@AppleDaily.com</p></body></html>