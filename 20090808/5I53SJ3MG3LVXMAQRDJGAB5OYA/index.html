<html><header><meta charset="utf-8"><title>轆Book：晒新色　例牌招搖</title></header><body><h1>轆Book：晒新色　例牌招搖</h1><p>遊車河永遠都係一件賞心樂事，即使主要目的係開工，心情一樣有鬆一鬆嘅感覺，因為載住我哋遊車河嘅，係芥辣黃CooperSCabrio，新色上場遊走西貢當然吸引唔少艷羨目光。雖然天公不作美，但有隨時開關嘅電動軟篷遮風擋雨，趁有少少陽光都可以即刻開篷爽一爽，同樣無損坐住呢部新色MINI四周招搖嘅雅興。<br><br>記者：許維雅<br>攝影：陳盛臣<br>Model：Snow</p><p>玩顏色搶分
</p><p>CooperSCabrio駛到西貢市中心，引嚟途人嘅目光固然更多，忍唔住要落車叫路人甲乙丙同呢隻芥辣黃新色評評分，100為滿分，結果，平均都有70分以上，證明玩顏色搶鏡又一次得米！</p><p>襯牛仔布軟篷更型
</p><p>玩顏色可以係話MINICooper長玩長有嘅賣點，乘50周年之勢又推出兩隻新色，一藍一黃。一身芥辣黃更配上新色頂篷嘅新面孔MINI，早於6月中於「轆Book」亮相，我一眼便愛上，早就心思思想揸出去四圍招搖，今日終於有機會揸住佢嚟次遊車河長測。呢架芥辣黃CooperSCabrio，襯上黑色篷及內櫳，黃撞黑係幾有型。不過我始終略嫌唔夠出位，若換上牛仔布藍色軟篷（另加$1,600）會更矚目。遊車河最佳路線，梗係沿清水灣道劈入西貢啦！可惡，竟然落雨，未能開篷搶收視，殺風景，好彩芥辣黃車身一樣多人望。</p><p>色彩越浮誇越好<br></p><p>途中突然停雨，梗要立刻減慢車速喺30公里以下，按掣開篷，15秒自動搞掂，開篷帶來嘅舒暢先至有遊車河嘅快感。沿路有唔少大斜同急彎，絕對係考驗呢架CooperS嘅好時機。車身輕巧細小，擁有175匹馬力，加上低轉數可發揮強大扭力，令坐滿四個人嘅MINI上大斜路都毫無吃力感，六前速自動波箱已經可以自動調節上斜轉數，輕鬆發揮力量嘅表現。再測試埋個Sport掣同埋手動+/-轉波撥片，拖波反應亦十分敏捷，足以應付急彎同落山，唔使下下踩住個迫力咁傷車。操控表現合格有餘，放盡啲仲幾有狂野感覺。雖然CooperS明顯辣得起，但始終覺得，天生外形獨特可愛嘅MINI，都係同趣致浮誇嘅色彩最相配。</p><p>黃小姐　70分</p><p>「兩隻新色都偏沉色Tone，感覺都特別，我更想佢出桃紅色或者粉紅色車身。」</p><p>袁先生　80分</p><p>「未見過呢隻色，幾靚，幾特別。如果我買MINI，我想佢出桃紅色，夠搶眼。」</p><p>蘇小姐　75分</p><p>「我都有留意MINI出咗兩隻色，會較鍾意新嗰隻藍色，如果有紫色仲好。」</p><p>MINICooperSCabrio規格
</p><p>引擎：1,598cc直四Turbo<br>馬力：175hp/5,500rpm<br>扭力：240Nm/1,600-5,000rpm<br>傳動：六前速自動波，前驅<br>售價：$366,800<br>查詢：MINIHongKong（31299020）</p></body></html>