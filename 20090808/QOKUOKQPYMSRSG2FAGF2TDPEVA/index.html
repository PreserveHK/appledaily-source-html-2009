<html><header><meta charset="utf-8"><title>馮仁昭四圍超遭Freeze狂插人窮冇骨氣　Lavina：唔使可憐我 - 馮仁昭</title></header><body><h1>馮仁昭四圍超<br>遭Freeze狂插人窮冇骨氣　Lavina：唔使可憐我 - 馮仁昭</h1><p>擁有34E巨咪嘅o靚模鍾蕙芝（Lavina）前晚到九展出席新片《義勇群英：毒蛇風暴》（G.I.Joe：TheRiseofCobra）首映禮，大騷巨咪，搶盡同場女星風頭，連導演葉念琛一見佢埋身都匆匆彈開，搞到Lavina好尷尬。<br>Freeze嘅石詠莉（Suki）同陳樂榣前晚借朋友、衣架大王之子劉德俊（William）之名，踩多Lavina兩腳。其實Freeze出道時咪又係靠性感賣肉兼出位言論而上位。早前William被拍得與Lavina約會，所以Suki一到場即滔滔不絕咁話：「William好唔開心畀女玩，個女仔大家都知係邊個，覺得佢好卑鄙同乞人憎，為咗見報出賣朋友，討厭呢個女人，應該收斂吓。初初新聞見佢都覺得佢好慘，因為佢家貧。其實男歡女愛都好平常，今次係女方做主動，就算唔係有錢人都要有骨氣，攞父母嚟講就過火咗，總之唔會同佢合作，搶人男友亦都唔好。」</p><p>胡文新嗒糖</p><p>至於被數落嘅Lavina面對傳媒時就大方應對，贏盡風度，難怪連場地老闆胡文新都同佢傾到雞啄唔斷。對於Freeze嘅言論，Lavina就話：「我唔覺得自己可憐，自己都唔想騷擾到家人。其實香港有好多單親家庭，六成人都係住公屋，大家唔使可憐我，每個人出身背景都有一個古仔，自己都有少少唔開心。但誤會總會發生，希望佢留意我多啲，了解咗先再評論，我行得正企得正，對得住自己、對得住天同地，對得住自己咪得。」佢重申同William只認識一星期，知男方有女朋友後佢都冇接觸嘞。</p></body></html>