<html><header><meta charset="utf-8"><title>十五食齋 - 左丁山</title></header><body><h1>十五食齋 - 左丁山</h1><p>公關靚女S安排午飯，物業W請客，地點居然係世貿中心功德林，左丁山不禁滿肚狐疑，好少人請吃飯係去齋舖嘅啫。如時應約，物業W一坐低立刻說明：「太太每逢初一、十五就食齋，一年前我都跟隨，發覺一個月食兩次齋，對健康好有幫助，於是養成初一、十五皆食齋嘅習慣。」物業W並非信佛、信神，只係覺得食齋對身體有益處啫。左丁山平時好少睇夏曆，邊會記得初一、十五係邊一日吖，所以對午飯食齋之約，初時覺得有啲愕然，聽完物業W解釋，方知其道理。左右望吓，呢間功德林午市好旺喎，女客人尤其多，乜齋舖咁好生意嘅？一點半鐘嘞，門口仍然有人排隊。物業W話：「今日係十五吖嘛！」一言提醒，原來香港有不少人係逢初一、十五食齋嘅。<br>靚女S講畀左丁山聽，佢在中文大學係讀宗教研究嘅，以前個個以為佢識神學（基督教、天主教），事實不然，佢話讀書時讀過天主、基督、佛、道，四大教嘅教義皆有涉獵，現在中大已有上述四個宗教研究中心，假如搵到中東油王/酋長捐款，就可以成立埋伊斯蘭教研究中心，五教齊備。左丁山都係第一次碰到一個宗教系畢業生啫，佛學碩士就識得好幾個，例如林煥光。物業W話佢發覺佛教徒好似越嚟越多，唔知係乜理由，怕且有部份與名人效應有關，李綽芬教授、潘宗光校長、王永平、林煥光等人信佛，有啲影響力o架。</p><p>靚女S話中大有道教研究中心，唔怪得有時揸車經過中文大學，睇到大埔道上有二、三十位道士列隊上山，好可能係中大學生嚟。據博士L講，中國大陸嘅新一代道士，對道教禮儀、法事儀式、道袍等等，因文革造成斷層，已不甚了了，故此不斷派道士來港到中大道教研究中心研習，故此中大校園內外，不時見到道士。睇番上星期嘅《大公報》，咁啱有篇報道講到近四年來有九十位內地道長到中大研修。武俠小說之中嘅崑崙派、峨眉派、武當派、青城派高人，皆以道長為主，勢想唔到，內地道長今日竟會到香港求學，由本地蓬瀛仙館支持。不如咁嘞，中國繼峨眉山、青城山、武當山、崑崙山之外，再在香港馬鞍山起多一個道觀，就叫做鞍山派啦！</p></body></html>