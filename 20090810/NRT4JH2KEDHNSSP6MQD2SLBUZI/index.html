<html><header><meta charset="utf-8"><title>超級懶人王　29日免叉</title></header><body><h1>超級懶人王　29日免叉</h1><p>巨芒、上網等吸電分唇當道，想唔使叉電又用到天光，邊有兩全其美！以往揀部超長氣手機，首選梗係Philips9@9系列，但原來NokiaE系一樣有好嘢，講緊係剛推出嘅E52，官方聲稱3G備用時間達696小時，即係29日咁耐，假如你唔係經常煲電話嗰隻，咁就唔使每晚服侍呢位「老闆」喇！<br><br>記者：陳國輝<br>攝影：陳盛臣<br>Model：Cherry@PureModels
</p><p>凹凸殼變磨甲銼</p><p>若夾硬要將外形區分，實情E52屬於商務類手機，特別係全銀色金屬質感、傳統直身設計，再加埋厚度唔夠1cm，好似講明係俾男人攝落衫袋咁喎！不過，點用法真係要睇人，就好似攝影師影相當日，靚女就突然彈出咗一句：「個殼咁凹凸不平嘅？係咪磨甲o架！」呢啲唔知係咪創意，抑或係女性天生嘅觸覺，用手機磨甲認真夠天馬行空。心諗：雖然係金屬殼啫，但唔代表唔易刮花喎！</p><p>影相拍片搶電快</p><p>幾耐叉一次電，始終睇你點玩，正如E52提供29日備用時間，但並非真係可以用到咁盡！當你睇埋通話時間，會發覺，齋用2G只可傾8個鐘，用3G更只有6個鐘，如果你係長氣嗰隻，隨時隔晚充一次電！再者，當你影相或拍片，彩芒搶電比煲粥更快，幸好E52採用2.4"芒，耗電量唔算大，但出街示範影相時，由於畫面亮度高，如果長開肯定好快打柴。</p><p>內置軟件唔驚悶</p><p>身為商務機，例牌梗係內置好多文書處理、電郵處理等Software。啱唔啱用見仁見智，但E52其實提供咗好多娛樂分唇，例如佢可直接連到Ovi網頁，免費單撈部份遊戲或實用程式；鍾意打機嘅更可進入N-Gage版面直接下載，或先行感受試玩版嘅樂趣；另外，E52更提供10.2MbpsHSDPA傳輸技術，用佢嚟睇手機版YouTube或其他串流影片，表現應該唔錯。</p><p>DetailsSnap</p><p>Profile</p><p>制式：WCDMA/GSM四頻<br>體積：116.5×49×9.9mm<br>重量：98g<br>屏幕：2.4"1,670萬色TFT<br>通話時間：480（2G）/360（3G）分鐘<br>備用時間：552（2G）/696（3G）小時<br>主要功能：320萬像素相機、HSDPA、NokiaMaps、N-Gage、WiFi、3.5mm耳筒插口、翻面靜音功能<br>顏色：銀、淺金<br>Nokia（21366338）</p></body></html>