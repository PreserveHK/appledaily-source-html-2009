<html><header><meta charset="utf-8"><title>金手指：舊車換新令油需大跌？ - 孫柏文</title></header><body><h1>金手指：舊車換新令油需大跌？ - 孫柏文</h1><p>上個禮拜，有個讀者寄電郵畀孫柏文問：「美國政府動用30億美元去推舊車換新計劃，會否令石油需求減少，繼而令油價下跌？」<br>正式嚟講，個計劃係想達致減少用油，減少花旗國依賴進口石油嘅目標。之前我喺公仔箱都有從多角度講過花旗國舊車換新計劃，不過就真係計漏咗究竟會用少幾多油，今日補番。<br>家啲估計，如果行駛里數等不變（ceterisparibus）每架新車比舊車每年會慳大約280加侖油，即大約1060公升。如果以特區13.5港元零售價計，慳萬四蚊。</p><p>日慳萬四桶油　成效存疑</p><p>因平均每架新車有4000美元補貼，30億美元補貼就會有75萬架新車，即係每年總共慳2.1億加侖。一桶石油有42加侖，即啲新車總共每年慳大約500萬桶石油，即每日用少13700桶。<br>每日13700桶多定少？全球每日用超過8000萬桶油，淨係花旗國都2000萬。而花旗國嗰2000萬中，大約950萬桶係用嚟開車。950萬比13700，相信大家都知成效有幾多。<br>今時今日，每5個喺花旗國有駕駛執照嘅人，就有6架車，花旗政府仲走去補貼買新車，真係典型凱因斯主義嘅政策。即係完全違反常智，不過有如王帝的新衣，「聰明人」先睇到點解要咁做。今次真係要挺下啲反對分子，大家知唔知邊啲人最反對呢個計劃？就係啲踩單車嘅花旗國人。<br>孫柏文<br> http://phatdat.blogspot.com </p></body></html>