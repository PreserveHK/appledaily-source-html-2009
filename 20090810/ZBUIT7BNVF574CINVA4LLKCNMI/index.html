<html><header><meta charset="utf-8"><title>隔牆有耳：李少光新抱陀B贏選美 - 李八方</title></header><body><h1>隔牆有耳：李少光新抱陀B贏選美 - 李八方</h1><p>名人或者高官通常有樣嘢好避忌，就係屋企人突然遇到一啲事，講到大家都知道，自己反而最後、甚致睇新聞先知。今次涉及嘅高官係保安局局長李少光，佢新抱靜靜雞報名參加最靚孕婦選舉，結果艷壓群「媽」，贏得「靚媽咪大獎」，仲贏埋個全場亞軍，雖然靚太唔易做，但難唔又等於做唔到。<br>李少光個仔李霖恩（Glen）嘅愛妻方燕凌，噚日陀住個8個月嘅肚現身灣仔會展，參加第七屆全港最靚孕媽媽選舉。15個參賽者，其中一位個胎作動退出外，大部份腹大便便嘅靚媽咪，個個都悉心打扮出賽。惟獨24歲、任職護士嘅4號仔方燕凌，着件紅白橫間Tee配牛仔褲。靚太除咗要講樣，仲考埋懷孕時點樣食得健康、點樣開奶餵BB、仲要考對BB用品嘅認識。</p><p>老公瞞老婆報名參賽</p><p>八方記得佢哋舊年2月拉埋天窗嗰陣，老爺李少光對新抱讚不絕口「畀足100分」，至於抱孫題就「順其自然」。諗唔到，光陰飛逝，老爺今年10月再榮升阿爺。經過一輪比試，結果方燕凌除咗贏得靚媽咪大獎，仲贏埋全場亞軍。<br>做過無綫電視藝員嘅Glen，性格完全唔似做局長嘅老竇，成日板起塊臉。靚老婆得獎後，唔知幾咁開心，好風趣咁見招拆招，任由記者提問，唔似得李少光見記者，講完幾句就掉頭走人。<br>Glen話，老婆有喜之後，成日話自己肥咗仲醜樣咗好多，於是偷偷哋同老婆報名參選全港最靚孕媽媽，等老婆提高自信心。今次神秘報名，連老竇李少光亦唔知情。八方問佢，個孫就嚟出世，李少光有冇嚟探吓佢地。Glen笑笑口咁話，「梗係有喇，個孫嚟o架﹗」方燕凌話，雙方父母都好關心佢同BB。每次檢查都幾大陣仗，全家出齊。<br>Glen話，最初仲以為個比賽淨夠靚就得，點知要考埋即場反應，諗住老婆會輸梗，到後來贏到全場亞軍真係好僥倖。贏咗個「靚媽咪大獎」，獎品係佢哋最想得嘅，就係BB出世後會保留18年嘅臍帶血，真係慳番好多錢。唔怪得Glen，噚日聽見個老婆贏得呢個獎，即時開心到彈起。<br><br>mailto:pf_lee@appledaily.com</p></body></html>