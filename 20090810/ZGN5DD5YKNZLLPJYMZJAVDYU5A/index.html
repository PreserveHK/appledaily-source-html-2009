<html><header><meta charset="utf-8"><title>敏妮Talk：善用暑期工薪金 - 溫敏妮</title></header><body><h1>敏妮Talk：善用暑期工薪金 - 溫敏妮</h1><p>前排有位嚟緊將要入大學嘅朋友話，做暑期工賺到好幾千蚊，由於爸爸媽媽有畀零用錢，所以呢筆暑期工薪金，可全數儲起。佢問敏妮點樣善用呢幾千蚊嚟投資？<br>幾千蚊放喺銀行，家陣莫講話冇息收，分分鐘低過最低結存要畀月費。最直接嘅投資，首選股票，但得幾千蚊本，無理由因budget有限叫佢買細價股，家陣穩陣啲嘅藍籌股，入場費都要過萬蚊，over咗呢位年輕人嘅budget，碎股買入賣出都要蝕價。<br>敏妮諗嚟諗去，都覺得應該買股票，因為咁少錢買基金，扣埋認購費、手續費、管理費，買唔到幾多個基金單位。買股票成本輕過基金，但與其買碎股，不如的起心肝月供。敏妮建議佢每個月只係供1000蚊，雖然可以買到嘅股票唔多，但問題係，佢家陣就話有幾千蚊現金，夠供幾個月股票，當一旦新學期開始點算？</p><p>做兼職月供股票訓練恒心</p><p>敏妮建議佢搵份parttime，大學生做parttime好常見，早啲出嚟社會，學到同見到嘅嘢比課堂更多，而且只係應付1000蚊供款，應該唔算太大壓力，某些日子要應付功課考試，又可以暫時停供，畀自己有番啲彈性。其實最緊要訓練自己有恒心，累積財富。<br>至於供邊隻股票？呢個問題最難解決。敏妮建議兩隻，一係國壽（2628），呢隻係聽投資版某位前輩講嘅，佢話自己每逢低位就買，儲嚟畀對寶貝仔女。事實上，任何先進國家保險滲透率都好高，中國正值崛起，市民對保險需求只會不斷增加，反正作長線投資，睇好保險業前景，揀板塊裏面最大嗰隻嚟供。<br>另一選擇係盈富（2800），大市有升有跌，但睇往績都係向上，揀盈富有息派又唔怕跑輸大市。對於呢位投資新丁，勝在有大把時間，即使日後投資遇挫，仍有大把時間追番。<br>溫敏妮<br> http://wanmanli.com/blogs/ </p></body></html>