<html><header><meta charset="utf-8"><title>每秒30格　高清水中拍</title></header><body><h1>每秒30格　高清水中拍</h1><p>遲呀！遲呀！不少相機品牌早已出了新款防水機，PENTAX竟然暑假中才推出三防設計的W80。不過……可以拍720p短片，係好玩多功能的話，唔介意等埋你；畢竟眼中不是小小的淺水灣，還有沙巴、馬來西亞，好多地方長年等住我去碧波暢泳。<br><br>記者︰陸俊雄<br>攝影︰陳盛臣、陳陶鈞<br>Model︰Alia@PureModels</p><p>格數多一倍</p><p>DC仔可以720p的高清拍片，現在已是大勢，發展至落水拍埋，當然更有吸引力。其實上年所出的4米防水機W60，已加入720p的拍片功能，不過是每秒15格罷了，現在到5米防水的W80，改成每秒30格，變得更流蜴。至於拍得有幾清有幾盡，當然都會俾你感受一下，記得睇我們所拍的水中試片呀！<br>W80拍片雖然有「MovieSR」防震，但啟動防震後，可視角度是去不到最盡28mm。好在，你用16︰9來拍的話，感覺上問題不大。</p><p>水中認人面</p><p>現在部部防水機，基本上有齊人面對焦、一笑即拍這類功能，而且仲有個趨勢由地面帶到落水底；但是否部部都對焦準確？可以好肯定話你知「唔係」！為了一試W80這方面表現如何，所以我們並非強人所難，真係叫女模入水笑住給我們拍，豈料W80連眨眼拍攝都快速感應到，至於一般人面對焦？當然快、狠、準啦！
</p><p>此外，W80更聲稱自己能以0.03秒識別到32個人面，最衰無彈藥請夠32個靚女，只能以時裝雜誌的超細粒人頭試過，10個人1版，都好快認到5至6個。</p><p>修飾相片功能</p><p>PENTAX和Olympus都是愛提供大量Filter給用家的品牌，W80自然也不會少，有20種濾鏡任你舞，試過那針孔效果不俗，而柔焦效果卻柔得異常誇張，真像Photoshop用Blur重手了一點一樣。<br>可惜Filter功能只可用在相片上，如果連拍片都有，那就完美了。其次，也有90種畫框可以用在相片上，雖然是遊玩性質，實際作用不大，但有多樣功能畀你玩，沒有人會嫌多的。</p><p>PENTAXOptioW80</p><p>有效像素︰1,210萬像素<br>鏡頭焦距︰28mm-140mm<br>光圈︰F3.5-F5.5<br>快門︰1/1500-4秒<br>光學變焦︰5倍<br>感光度︰64-6400<br>螢幕︰2.5”TFT（23萬像素）<br>影片格式︰AVI<br>體積︰100×56×25mm<br>重量︰155g<br>查詢︰捷成（29262300）</p></body></html>