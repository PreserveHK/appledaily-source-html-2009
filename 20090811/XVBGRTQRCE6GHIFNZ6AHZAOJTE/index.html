<html><header><meta charset="utf-8"><title>好想飛2：學炒年糕　狂追李準基</title></header><body><h1>好想飛2：學炒年糕　狂追李準基</h1><p>本來甘於平靜的中年靈魂，因為見到Rain……的紙板，而再次心跳，然後尖叫。追星，是讓人生經歷第二次青春的秘密修煉。由第一代裴勇俊，到Rain，到一眾肌肉男，韓流星空圖譜，不斷添加新進勢力。2009年的追星行動，有請李準基導航。</p><p>升格旅遊大使
</p><p>韓國名譽旅遊宣傳大使，例牌邊個紅邊個做，今年，輪到27歲的李準基，任期兩年。儀式當日，官方大手筆邀請中港台三地20多家媒體到場。記者會當日，是平日下午兩點，場外一樣有粉絲舉牌、追車。<br>李準基出場了，連見慣大場面的記者群，都起了個小哄動。這天李生穿了灰西裝、沒有打領呔，髮型是完美的、皮膚吹彈可破。知道現場以中國記者為主，明顯有備而來，左一句「謝謝」、右一句「你好」，我坐在記者之中，「好帥哦」、「好可愛」，不絕於耳，但我基本上甚麼都看不到，因為現場好鬼閃。做旅遊大使喎，你點睇？「我認為韓國是熱情、真誠的國家，我希望讓大家知道這一點。」你最想推介甚麼給遊客？「美食！我最鍾意食炒年糕，同米腸！希望有機會跟大家去吃。」說完就俯身笑了，還跟着念炒年糕的國語發音，「Cha-ne-gau……」現場女記者暈得一陣陣。我卻馬上走了，唏，門口追車條龍幾鬼長你見唔到？我要霸位同佢講byebye！
</p><p>星級指導炒糕
</p><p>打從李準基開到口話鍾意食炒年糕，我急急腳找位阿豬媽教路，指點炒年糕配方，目標整一碟愛心粉絲炒年糕，等李生下次訪港時交到他手上！秘製星級炒年糕，要找星級導師，韓國食物文化中心院長金秀珍，是公認的韓食達人，曾出任多部韓劇與韓片的飲食指導，包括飲食場面多到飛起的《食客》，以及近期話題作《霜花店》。夠膽講，粒粒當紅韓星，都食過佢經手的食物！遊客到訪，可報名韓食烹飪課程，從泡菜、石頭拌飯，到宮廷菜都有得學，中心有專人英語教導，泡菜醃好後又可真空處理帶走。不過為了李準基，我乜都見唔到，淨係想學炒年糕。<br>「炒年糕呢，好簡單，材料有年糕、葱、魚片、洋葱；調味料係韓國辣醬、蒜茸、糖漿同洋葱水，炒到咁上下，就加豉油同香油……」金院長邊講解邊示範，兩三下手勢完成一碟，再過兩三分鐘後便被同學仔掃清。</p><p>豬血米腸
</p><p>除了炒年糕，李準基至愛米腸，黑黑的一團，你也許見過無數次，但不敢叫來試。最傳統的米腸，是把豬血、蔬菜及粉絲等，灌入豬腸或牛腸蒸熟。現今街邊攤的米腸，一般以食用膜代替豬腸，口感介乎腸仔和豬紅之間，愛吃內臟的朋友也許會特別喜歡。想一嚐正宗米腸滋味，就要到首爾新林洞。從地鐵新林站4號出口直行，一整條都是米腸街，愛海鮮的朋友，可點魷魚米腸或明太子米腸，看看有沒有機會撞到李基準同你齊齊嘆腸。
</p><p>Food&amp;CultureKorea&#13;</p><p>地址：首爾新鐘洞59號一興大廈5樓<br>網址： http://www.fnckorea.com <br>交通：地鐵景福宮站3號出口</p><p>Cafe望星打卦
</p><p>想在首爾撞星，我建議到三清洞的cafe博一博，皆因韓國傳媒喜歡約星到cafe做訪問，三清洞距離當地主要傳媒辦公室位置近，加上大部份cafe裝修雅致，影相一流，因而成為訪問熱點。據聞韓星亦傾向幫襯做過訪問的cafe。所以要hea，索性hea去三清洞，就算撞唔到星，喺cafe嘆茶歇腳亦夠舒服！</p><p>Coin
</p><p>地址：34-2,Sokuk-Dong,JongRo-gu,Seoul<br>電話：（82）2-7371506</p><p>幸福貓竇
</p><p>李秉憲曾在此接受電影宣傳訪問，餐廳由韓屋改建而成，賣意大利菜，是三清洞內頗突出的一間餐廳。意大利文店名中譯為「幸福的小貓」，故店內有不少貓飾物，亦有玩具及手作仔做陳設，少女必冧。</p><p>FeliceGatto
</p><p>地址：63-38SamchungdongJongro-gu,Seoul<br>電話：（82）2-7372728</p><p>星級美容之地
</p><p>追星摘星之後，韓國眾所周知的絕技，是把平凡人變成星。星星製造所Anacli，是韓國最出名的醫療美容所，業界可攞的獎都攞了，近年更進駐北京開了兩間分店。而首爾總店亦設有中文繙譯，溝通無難度。Anacli的美容科技，百多位韓星拍心口擔保，明星簽名照掛滿成幅牆，至於幫襯邊個項目就唔知。做個最基本星級facial，盛惠$945。</p><p>Anacli（明洞店）
</p><p>地址：首爾中區忠正路一街明洞Milleore大厦10樓<br>網址： http://www.anacli.co.kr </p><p>出門提一提</p><p>簽證：持BNO或特區護照均毋須簽證。查詢：25294141（韓國領事館）<br><br>套票：暑期首爾3/5天自悠行，包機票、市內酒店，每位$2,399起，8月31日前出發可獲韓國旅遊着數手冊、Skinfood護膚旅行套裝及免費借三洋高清攝錄機同遊。查詢：27222800（新華旅遊）<br><br>貨幣：1,000韓圜約兌6.32港元（文中價錢已折算港元）<br><br>電壓：220V，兩圓腳插座</p></body></html>