<html><header><meta charset="utf-8"><title>投資的天空：再說網遊股 - 張士佳</title></header><body><h1>投資的天空：再說網遊股 - 張士佳</h1><p>筆者年初跟幾個圈內人飯局，當其時大家的話題，是挑選一隻可以在牛市中瞓身的個股（當然，炒股唔應該瞓身），當時筆者選擇係騰訊控股（700），其時股價約在70元水平，筆者還誇下海口，謂4個月內不見115元，士佳就從此退出缸湖（其實只是藉口，士佳想退好耐）。話說回來，在眾股之中，騰訊升勢唔算最勁，但既然要瞓身，自然穩中求勝，騰訊在金融海嘯最低見過30多元，飯局當日70多元，升一倍左右，還創下新高，根據士佳經驗，這類個股在牛市第一輪升勢之中，表現唔會太差，至於4個月之限，就係希望博大行在業績前憧憬炒上，結果昨日不負所望，股價高見119大元，而士佳都有斬獲。</p><p>沽騰訊換入金山軟件</p><p>業績之前士佳當然唔會博，昨日已將其盡數沽清，但並非因為本人看淡，只係筆者唔係科網專才，唔敢對騰訊業績妄下判斷，加上一向唔信大行日日新鮮的目標價，但卻相信數學上的四大發明「加減乘除」。根據分析員預期，騰訊今年第二季度盈利比去年增60-80%，如以去年同期股價計（67元），現時股價累積升幅近80%，股價年初至今亦升逾兩倍，雖然市場充滿憧憬，但股價有可能已反映了今年亮麗業績，甚至若干對未來持續增長的期望，業績之後，此股當然可以再升，但業績好已屬預期之內，唔怕一萬，最怕萬一，加上預期市盈率高達46倍，若與市場上其他類似的網遊股比較，似乎未必係首選。<br>筆者早前亦為文，投資者可逐步由騰訊換馬至其同業金山軟件（3888），蓋因金山軟件都係主攻網遊，且公司規模較小，增長空間相對為大，估值也更加便宜，似乎比騰訊吸引，而且金山軟件在今年7月初曾經配股，復牌後不但守於配股價之上，其後更連連上升，技術走勢非常不俗，所以筆者會根據騰訊業績去判斷追揸沽策略，如果業績真係好，金山軟件可望跑得更高更快更遠。<br>昨日受騰訊業績預期帶動，不少網絡相關股急升，其中網龍（777）傳會成為IPHONE中國區軟件營運商，股價急升，若以純技術因素觀之，此股圖表走勢不俗，加上有概念，奈何貨少又疏，筆者只能小注博一博，未及騰訊可以大手穩中求勝，不過，短炒怡情倒是無妨。<br><br>張士佳　華富嘉洛證券投資服務部董事</p></body></html>