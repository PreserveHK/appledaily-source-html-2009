<html><header><meta charset="utf-8"><title>敏妮Talk：買樓必揀西九 - 溫敏妮</title></header><body><h1>敏妮Talk：買樓必揀西九 - 溫敏妮</h1><p>有朋友問敏妮，究竟有冇樓揸手，點解一時話想買樓，轉個頭又話自己係業主。做業主都可以買樓，因為層樓係同屋企人夾錢買，買樓係想獨資擁有。<br>不過今次敏妮想賣樓，至於會唔會即刻買番，就視乎樓價。話說敏妮大概01至02年同屋企人買咗現住尖沙嘴物業，當時樓價已跌唔少，但大家應該記得，02年後樓價跌得仲勁，敏妮屋企隔離個單位，比敏妮屋企多一間房，但樓價就便宜18%。</p><p>尖沙嘴置業門檻高</p><p>前年，隔離單位業主因多添一位成員，所以喺黃埔買咗個更大嘅單位，同時放售住緊嗰個，事隔兩年，層樓終於以佢心儀嘅價賣出，賬面賺咗1倍有多。<br>敏妮恨得牙癢癢，同朋友講，十個有九個都叫敏妮賣樓，趁隔離屋就已經係樓價指標。敏妮亦心郁郁，但一諗到搬出住咗咁多年嘅尖沙嘴區，都唔知搬去邊？就唔敢諗。<br>更重要係，敏妮驚喺尖沙嘴置業嘅門檻會越嚟越高，遷出後，仲有冇機會返番嚟。一位地產界朋友同敏妮講，家陣最具「潛質」嘅地區，非西九龍莫屬，尤其九龍站上蓋嘅物業，呢點同北望神州有關。環球貿易廣場（ICC）入伙，雲集唔少跨國公司，當中不乏國際金融機構。單睇港鐵九龍南線尾站喺西九填海區柯士甸道，就可以大約構想到，日後喺ICC嘅businessman或者banker，喺柯士甸站就可以坐地鐵去尖東站，再轉火車返大陸。</p><p>九龍站上蓋潛力大</p><p>中環嘅商業中心地位唔會動搖，做生意穿梭中港亦會越嚟越普遍，西九近中環又方便返大陸，自然旺，嗰度嘅樓當然搶手，有錢當然買九龍站嘅樓，次一線揀下一個奧運站，至於尖沙嘴站同尖東站，雖然步行先到，但都掹到車邊。咁你話敏妮點會唔驚，出咗去入唔返場嘞！<br><br>溫敏妮<br> http://wanmanli.com/blogs/ </p></body></html>