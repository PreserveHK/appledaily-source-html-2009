<html><header><meta charset="utf-8"><title>開學五大難 - 左丁山</title></header><body><h1>開學五大難 - 左丁山</h1><p>學生自願驗毒，本以為係閒事，點知講吓講吓，又似乎反對聲音甚大，扯到上人權、私隱、尊嚴、資源、教育等等，睇落會成為另一個政府大頭佛。曾特首當初親自掛帥，現在會唔會騎虎難下呢？反學生吸毒，最初由律政司司長黃仁龍上陣，實際上喺學校做驗毒工夫，係教育局範圍，睇吓副局長陳維安自己上電台與中學生對話，就知道教育局再次孭起重擔。<br>驗毒容易，驗出學生吸毒，如何跟進輔導，就需要長期人手，學校社工，一時之間，唔知邊處去搵。計起嚟，今年九月開學，教育局與學校面對五大難關：（一）三三四學制之高中一年班開學兼課程大改，係香港教育界之世紀大事，不容有失；（二）孫局長大力推行教學語言微調政策，各學校下有對策，亦係一件大事；（三）甲型流感揮之不去，倘若爆發，學校停課復課，帶來好大困擾；（四）來一單校園驗毒，學校老師、學生、社工以至家長必定疲於奔命，破壞教學與學習氣氛；（五）不久前，陳副局長仲猛話要教科書分拆，即將課本與教材分開，逼出版商降低書價。但如此一來，學校老師必為教材煩惱，如果學校要教師編寫教材，怎麼辦？你估寫教材係爬格子乎！<br>左丁山諗到上述五大開學難題，假如你係孫局長，如何解決，係唔係全部要在九月開始一次過一齊推動？既然第一第二兩項係頭等大事，第三項甲型流感算係突發性事件，學生健康要緊，第四項係曾特首拍板要做嘅，唔上馬唔得，第五項麻煩老師之事，不如拖得就拖啦，等啲學校老師唞吓氣先，遲一兩年至搞，分段試點嚟搞，老師仲歡迎㖭。做事有緩急之分，有政治優先次序，冇理由在全個教育界俾第一、第二、第四項搞到人仰馬翻之際，陳副局長竟然強推第五項也。</p><p>西方國家中學生吸毒之風，早有所聞，香港中學生吸毒是否猖獗，似無數據顯示，究竟有冇十分一學生吸毒呀？吸毒生之中，係偶一為之，貪過癮，還是已有重要比例學生成為「道友」呀？如果當局當冇眼睇，置諸不理，現在鬧政府推行驗毒之人，會唔會調轉頭大駡政府無良呢？左丁山諗唔通，套用一句流行用語，請用數字說服我。</p></body></html>