<html><header><meta charset="utf-8"><title>轆Book：筋肉Van踢走MK味</title></header><body><h1>轆Book：筋肉Van踢走MK味</h1><p>唔係事必要全車藍燈光管、12"低音轟住「來忘掉錯對」，先算係一個入型入格嘅Van仔佬，上年FiatDoblo就示範過柴油Van一樣可以斯文入屋。最新豪華版啱啱到港，加晒包圍、車側腳踏、頂架同鍍銀飾邊等，睇樣仲以為Fiat出咗架SUV，原來送貨都可以搣甩MK味。<br><br>記者：徐影龍<br>攝影：譚盈傑<br>Model：Lo@PureModels
</p><p>放大版Fiat500</p><p>FaitDoblo豪華版賣$189,800，但我一定唔會孤寒，花多兩萬蚊要埋佢套同期推出嘅Option。事關加完頭尾包圍、車側腳踏、旅行頂架同大量鍍銀裝飾後，成架Doblo完全變樣。裙腳順勢做埋腳踏，連最唔似柴油Van嘅車頭輪廓都變得更為立體有層次，銀邊腰線同銀鏡框又恰到好處帶出高貴味，過往SUV睇多過用嘅頂架，嚟到以送貨為主嘅用家手上，肯定係有用武之地嘅Option。最欣賞係原廠「古典米」配色，將新潮車款點番懷舊味出嚟，睇多兩眼，真係有啲似將架復刻Fiat500拉大變成，相當討人歡心。拍攝當日有架老爺Benz跟咗我哋一段路，我掉頭佢又掉頭，我停佢又停，原來Benz叔叔都係被Doblo嘅外形所吸引，打算吊住我哋望夠先走，佢又點估到Doblo真身係架柴油Van吖。
</p><p>柴油Turbo爆住上</p><p>唔係得個樣，Doblo1.9L引擎再加Turbo，千零轉就嚟料，加埋最好玩嘅五速棍波，由坑口上大斜去清水灣，3、4波依然轟轟聲爆住上，揸完一日，轉數幾乎無超過3,000rpm，慳油之餘副偈都襟用多兩年啦。步大力雄但屬食油怪獸嘅話，又係嘥氣，而Doblo就有引以為傲嘅$0.39/km戰績。曾經睇過Doblo同另一Van界強者比拼耗油量嘅資料，對手行100km只用$35油，已經好厲害，但Doblo更低至$17，真係好似大力水手食兩條菠菜就揪贏布魯圖咁恐怖。做到$0.39/km，除柴油$8.89/L比汽油平近半外，代理祥龍送埋油卡，每公升柴油又平多$2，差不多七五折，小數怕長計，搵食車一定Buy。10月前出車仲再送40,000km油錢（約$4,000），慳番嘅錢夠買套靚機頭加GPS。</p><p>FiatDoblo豪華版連Option</p><p>引擎：1,910cc直四＋Turbo<br>馬力：105bhp/4,000rpm<br>扭力：200Nm/1,750rpm<br>傳動：五前速手波<br>售價：$209,800<br>查詢：祥龍汽車（24778208）</p></body></html>