<html><header><meta charset="utf-8"><title>求驗客手記：開「咧」前轉52號波衫　賓特拿姿整王 - 求驗客</title></header><body><h1>求驗客手記：開「咧」前轉52號波衫　賓特拿姿整王 - 求驗客</h1><p>我求大俠遲早會向體育版主管建議，以後不如將賓特拿嘅譯名改為「賓特娜」。睇呢個阿仙奴前鋒，射波扭波唔見得醒，但就至鍾意扭花臣，姿姿整整，好似開「咧」前失驚無神先至話要轉球衣冧巴，由26改為52號，畀個女性化嘅譯名佢，應該冇乜人反對。</p><p>話自掏腰包賠球迷</p><p>「球季展開前，我想改球衣號碼，而揀52對我自己係有特別意義，希望可以為我帶嚟好運啦。」你就改得過癮，但早唔改遲唔改，難為嗰啲一早捧佢場買26號新波衫嘅球迷，好彩，佢都知衰願意補鑊：「見到球迷着住印有自己個名同埋冧巴嘅球衣，我會好興奮，對於嗰啲已經買咗（26號）波衫嘅球迷，我願意私人作出補償，不便之處，敬請原諒。」<br>既然佢肯私人科水，而個冧巴又阻唔到人，阿仙奴會方自然冇你咁好氣，冇話阻撓，只係一收到賠錢總數張單據，就會轉交賓特拿畀錢。據英國傳媒講，筆錢大概為數10,000鎊，以一個英超球員嚟講當然畀得起，但煩到人囉。</p><p>雲格唔加碼買查馬克</p><p>事先聲明，我求大俠並唔係顏色歧視，但呢位仁兄着過粉紅波砵落場比賽，係就係標奇立異，不過有少少騷味囉；上季佢又試過醉酒後當眾露底，雖則有指佢係被玩，但都相當羞家，家陣開「咧」前整色整水，若然我係領隊雲格，一定求神拜佛「賓特娜」搞埋呢次就專心踢波。講到尾，阿仙奴始終都係縮皮，賣完艾迪巴約之後，家吓斟波爾多射手查馬克有阻滯，計陣中正宗前鋒，只係得番佢同埋尹佩斯、伊度亞度達施華，想唔倚重佢都唔得。<br>講番查馬克單嘢，雲格已經開腔話唔肯加碼買查馬克，但我始終認為轉會未完全絕望，只係一種以退為進嘅手段，兩間球會不過鬥耐性，轉會窗仲有兩個幾禮拜至關門大吉，咩事都可以發生。</p></body></html>