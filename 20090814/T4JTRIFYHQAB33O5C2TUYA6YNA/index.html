<html><header><meta charset="utf-8"><title>人氣急升　自認一姐周秀娜：唔知婷婷係同事</title></header><body><h1>人氣急升　自認一姐<br>周秀娜：唔知婷婷係同事</h1><p>周秀娜早前推出寫真集及攬枕備受批評，但人氣不跌反升，最近有指同經理人公司的謝婷婷不想被周秀娜拖累貶低身價，提出解約。周秀娜昨日在尖沙嘴出席活動時回應，竟指從來不知道自己與謝婷婷同屬一間經理人公司，並強調自己是公司簽的首個藝人。</p><p>周秀娜（Chrissie）與蒙嘉慧昨日在尖沙嘴出席美食推廣活動，Chrissie早前推出寫真集及攬枕，雖然備受外界抨擊，但人氣反而越鬧越高，被問到有報道指跟她同屬GME經理人公司的謝婷婷因怕被她拖累而提出解約，Chrissie對此說：「其實我唔清楚，只知自己係公司簽嘅第一個，之後簽咗邊個唔清楚，我唔知婷婷係我同事，因為我好少上公司，我深信唔會有呢件事，大家style唔同，亦唔會因為工作問題爭寵。」</p><p>誓保三點不露</p><p>問Chrissie會否覺得遭別人嫌棄？她滿有自信地說：「唔覺囉！我都唔係太清楚，又唔係我親耳聽到，我喺公開場合見過婷婷兩、三次，公司係視乎工作需要去安排工作，客戶選擇用邊個，我都控制唔到o架。」<br>人氣升工作自然多，Chrissie表示已接拍了兩、三部電影，問她會否接拍三級片？她說：「全裸就唔OK，誓保全身嗰幾點，幾多錢都唔考慮，自己未接受到，衝破唔到心理關口。」<br>同場Chrissie與蒙嘉慧比拼廚藝，Chrissie早前擔任無綫節目《美女廚房》嘉賓時，鄭伊健做試食評判，所以她甫見蒙嘉慧劈頭第一句就說：「今次啲嘢一定熟。」不過進行比拼時，周秀娜關心鏡頭多於烹飪，經常只顧望相機，相反蒙嘉慧較專心，結果周秀娜落敗。</p><p>甘心養埋男友</p><p>此外，Chrissie早前接受有線娛樂新聞台節目《主播會客室》訪問，對於有指其身材有整容之嫌，她說：「我胸部size啱啱好，身材係屋企人賜畀我嘅，係天生嘅。」早前推出的人形攬枕備受抨擊，又被指成為性幻想對象，男友有否呷醋？她笑言：「佢日日都攬住我真人啦，我本寫真集佢都畀意見我，話我啲相眼神唔夠火。如果有男藝人推出攬枕，我希望嗰個係金城武。」Chrissie的事業越做越好，她不擔心與男友距離越遠，她竟說笑：「只要養埋佢，佢就唔會呷醋，而且佢都事業有成。」<br>採訪：魯萍<br>攝影：葉君海</p></body></html>