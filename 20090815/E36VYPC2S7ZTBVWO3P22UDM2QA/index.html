<html><header><meta charset="utf-8"><title>男生圍：烈火狂牛　複製王喜命格</title></header><body><h1>男生圍：烈火狂牛　複製王喜命格</h1><p>今晚，蠻牛悲歌終於隨着《烈火雄心3》大結局了斷。近來觀眾網民嘀嘀咕咕：「王喜使唔使咁慘呀？」王喜飾演的消防隊長阿牛昏迷失憶、撞車斷腳，至愛胡杏兒離他而去，改投死黨鄭嘉穎懷抱，他失戀失業更被千夫所指。是夜終極大火，他捨己救同袍嘉穎及黃宗澤，差點氣絕身亡，最後卻戲劇性生還。阿牛一生固執引發坎坷命途，炒車、自殺、遇溺都死唔去，連王喜都苦笑說：「阿牛死咗好過，生無可戀！」　撰文：朱倬誼</p><p>阿牛雖然是好人一個，但觀眾睇《烈火雄心3》時依然要邊睇邊鬧，誰叫阿牛慘得太戲劇化，而且歸根究柢係自己攞嚟衰，倒是王喜說：「現實中有比阿牛仲慘嘅人，劇集只係將啲慘事濃縮喺佢身上，用有限篇幅帶畀大家娛樂，同引發大家嘅惻隱之心啫。」<br>過去10年王喜拍過《烈火》三部曲，大多數人都以為他在最後一部《烈火》會繼續奮戰火海，同袍情如首輯的南山三虎，可惜阿牛不只跛腳裝義肢，與鄭嘉穎和黃宗澤恩怨化不開，最愛的胡杏兒也不要他，跟嘉穎做一對。</p><p>麻煩友自製困局</p><p>如果今晚播映的大結局可以重寫，王喜寧願阿牛一死，「佢死咗好過，生無可戀，好彩佢最後都苦盡甘來，都得到簡慕華嘅愛。至於南山三虎嘅手足情，如果今次都係咁，觀眾又會覺得冇創意，況且我一廂情願，將南山三虎借屍還魂係不切實際，我唔可以冀盼鄭嘉穎同黃宗澤係錢嘉樂或者鄭敬基。」<br>阿牛因為一次被指判斷錯誤，令別人先入為主，不管往後他怎樣努力都是錯，向來被指麻煩的王喜自嘲：「感同身受。」<br>監製王心慰才心水清，一直借王喜的性格投射角色中，由第一代消防仔駱天佑到人父紀德田再到阿牛亦然，王喜說：「如果駱天佑真有其人，10年後都會變成鍾有成，王心慰當日係邊了解我邊創造駱天佑，拍《烈火3》佢同我講鍾有成係以某部份嘅我做藍本，所以拍時係好似翻閱自己。」</p><p>戒煙戒酒戒粗口</p><p>王喜承認他有固執一面，也因而影響星途招惹是非，「從前當我睇到劇本唔順暢、有矛盾，會反應過激有冇搞錯呀，覺得係天大嘅罪行，嗰時未戒粗口未戒煙仲食肉，加上我係獅子座，有好多好誇張嘅表達，啲人覺得好小事啫，使唔使咁呀？」如是者他是非不絕，但人大了銳氣消磨，傳他和鄭視帝有心病，王喜只說：「大家一般同事相處啦。」是否戲外不可做朋友？他也笑：「你唔係要設一個目標結識一個人要達到乜嘢結果，我哋經過2008年5月15號至10月28號呢段拍攝時間，得出嚟都係同事關係。咁咪好囉，仲想點啫？」啊！明白。</p><p>做志雲傾訴對象</p><p>王喜和無綫總經理陳志雲早於92年商台時期認識，眼前42歲中坑之齡的王喜，竟於近日才被指加入「迷雲黨」，褒貶一線間。<br>17年朋友，今日竟被形容為陳總新寵，王喜得啖笑說：「舊朋友識咗10幾年仲何來新歡？一路唔強調係因為大家識得耐，避免人哋誤會佢偏私或者誤會我做黃馬褂。」志雲與身邊男愛將的關係耐人尋味，盛傳是同志的王喜更加唔使講，王喜卻說：「是但啦，希望唔好傳陳生，我哋咁聖潔嘅友誼唔應該沾上冇必要嘅傳聞。」</p><p>「有佢至有好節目」</p><p>講開陳總新聞之多精采絕倫，王喜卻為這位老友抱不平，「佢嘅花邊新聞無疑令大家津津樂道，但佢真正功能係我哋嘅總經理，喺節目創造同規劃上發揮好重要領導同管理角色，因為有佢至有好多有質素嘅節目好似《向世界出發》、《冰天動地》、《志雲飯局》嘅出現；又好似最近嘅公聽會，有好多人對TVB嘅偏激同唔公道嘅批評，佢捍衞公司同普羅大眾權益，往往換來無謂指摘。」你又知？「我同陳生食飯，佢呻畀我聽囉。」</p><p>「靠佢一早攞視帝」</p><p>陳總搵得王喜訴心曲，情非泛泛不贅言，王喜則淡淡然：「八字夾到咪得囉，朋友相處時候係呻吓，呻完就算。佢係總經理，我係演員，唔會幻想總經理幫我做啲乜，我都係一個挺起胸膛去面對噓聲同掌聲嘅人，使咁多橫手同我鋪橋搭路都唔馨香，我又唔會因為係佢朋友特別飛黃騰達。有啲乜嘢事，第一時間唔保我就係佢呀！第一個閃咗先，因為要避嫌，佢要撐我，我都唔畀佢撐啦。過去我喺咁多篇文章入面飾演丑角歹角甚至反派，有邊個撐我吖？佢撐只會畀人話偏幫，咁又何必呢？如果我倚仗陳志雲嘅關係，我一早攞視帝啦。」</p><p>重溫烈火情　親情暖人心</p><p>《烈火雄心》系列已經發展至第三輯，元祖級消防員王喜的英雄形象深入民心，《烈火》之所以長做長賣，除了火災場面震撼視覺感官外，最重要還是消防員之手足情義，觸動人心。</p></body></html>