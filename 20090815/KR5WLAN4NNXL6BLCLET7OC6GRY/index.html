<html><header><meta charset="utf-8"><title>馮仁昭四圍超：亞視減薪逼走一哥　陳啟泰過檔有線 - 馮仁昭</title></header><body><h1>馮仁昭四圍超：亞視減薪逼走一哥　陳啟泰過檔有線 - 馮仁昭</h1><p>亞視為求縮皮，近日不停高壓要求藝人重新簽新合約，大幅度減騷錢同騷嘅數量，新制唔單止要向就嚟約滿嘅藝人開刀，就連已經簽咗合約嘅藝人都唔放過，要重新再簽新約。有亞視一哥之稱嘅陳啟泰向來騷錢唔平，新制中人工會唔見一大截，所以阿泰呢個月約滿已經決定同亞視拜拜，有消息指佢會跳槽有線。馮仁昭仲聽聞有新人被擠壓到6,000蚊月薪任做無限騷，認真難撈。<br>阿泰過檔有線，其實有迹可尋。佢雖然喺亞視地位超然，大騷必定有份，但曝光有限，令佢做到好無癮。自從早前開始為有線娛樂台主持節目《神探CSI》後，固定每星期都有節目，令阿泰越做越起勁，而且雙方合作又開心，呢次亞視減薪潮，正好造就佢轉投有線。</p><p>唔接受減薪一半</p><p>阿泰坦承同亞視呢個月底就約滿，下周三（19日）開始，佢同黃宇詩合演7場音樂劇《仙樂飄飄處處聞》，呢排阿泰忙緊綵排，完全冇時間返亞視傾約。馮仁昭噚日打畀阿泰，問佢係咪離開亞視？佢話：「咁好？不過，我暫時同亞視都未傾過，如果減薪一半就冇可能，我要考慮好多有關前景嘅嘢，我家唔係退休年齡，唔可以靠幾十蚊過活。其實我係唔介意以自由身形式同亞視合作。」<br>此外，亞視高層葉家寶噚日接受商台節目電話訪問，佢再次為亞視減薪解畫，除咗繼續堅持係減騷唔係減薪外，仲話希望積極發揮亞視嘅經理人部門，等旗下藝員能夠多啲工作機會，佢話：「好似之前都曾經將陳啟泰借過去畀有線，藝人有啲地方可以互相共用，希望將來可以改變香港咁特別嘅簽藝人政策。」</p></body></html>