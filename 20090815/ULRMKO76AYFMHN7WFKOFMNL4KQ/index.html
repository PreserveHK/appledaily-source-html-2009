<html><header><meta charset="utf-8"><title>娛圈360邵氏半世紀風雲</title></header><body><h1>娛圈360<br>邵氏半世紀風雲</h1><p>Laughing哥熱爆全城，由電視跳到大銀幕，成功與否固然備受關注，不過相比起票房成績，更令人感興趣的也許是停產超過22年的邵氏金漆招牌。由邵逸夫一手創立的邵氏，今次東山再起與無綫以兄弟班形式合作開拍《LaughingGor之變節》，邱禮濤第一個舉手執導，也無非為省靚這個由細睇到大的邵氏SB盾牌。<br>邵氏被喻為東方荷李活，半世紀生產了過千部電影，成功打造數以百計的電影明星，就只有他才夠資格稱王稱國。對香港觀眾而言，邵氏也許只是個集體回憶，但對一班曾並肩作戰的藝人來說，卻是個成長搖籃，縱使名利背後有甜酸苦辣，縱使邵氏光輝不再，他們也會為曾跟邵氏一起發光發熱而感到開心滿足。<br>撰文：戴彩煥、陳寶明</p><p>-佩佩焦姣成摯友-</p><p>鄭佩佩和焦姣同是邵氏旗下花旦，兩人見證邵氏留下輝煌一頁。鄭佩佩獲導演胡金銓發掘塑造俠女形象，她在邵氏期間拍過20多部電影，包括《大醉俠》和《金燕子》等，她說：「邵氏當年除咗拍戲外，仲培育人才，台前幕後好多人，家冇老闆肯咁做。」邵氏片酬多少則因人而異，鄭佩佩笑說：「當年400蚊一個月已經好高薪喇。」<br>鄭佩佩謂最大收穫是好友至今相交數十年，她更自爆是焦姣和曾江的媒人，原來當年鄭佩佩託焦姣交劇本給曾江，她笑說：「諗唔到焦姣交劇本，仲將自己都交埋畀曾江。」在她身邊的焦姣忍不住笑笑口。當年邵氏花旦輩出，是非也多，鄭佩佩和焦姣同聲說：「係有啲星媽去爭，以前啲星媽好犀利。」</p><p>焦姣同岳華交惡</p><p>焦姣66年加入邵氏成基本演員，與王羽合拍《獨臂刀》一炮而紅，其後接拍過《大刺客》、《人頭馬》和《獨臂刀王》等，她經歷邵氏最輝煌日子，當紅期片酬也可觀，她說：「邵氏好食好住，但有利有弊，啲錢只係識用嚟買車，但就唔識買樓投資，以前太子道啲樓兩萬蚊就有一層，如果當時有置業就好。」<br>來自台灣的焦姣住在邵氏宿舍，她憶述當年與岳華交惡一事，話說一次在清水灣遇上岳華撩她鬥車，誰知她勁踩油越過岳華，令他不悅，並嬲了她兩年，不過大家始終在邵氏同一屋簷下，隔夜仇早已降溫。</p><p>-劉家輝飆車鬥型-</p><p>打着劉家班旗號進軍影壇的劉家輝，78年憑邵氏《少林三十六房》一片紅遍港、日、東南亞，穩坐邵氏一線武打明星之位。拍完《三十六房》後，劉家輝獲邵氏安排入住700呎兩房一廳的大單位宿舍，對於邵氏宿舍鬧鬼傳聞，劉家輝也有聽聞：「我睇唔到，但都感覺到啲嘢，樓上好似成日有人行嚟行去，當年邵氏宿舍係死過幾個人，當時我仲係o靚仔，完全唔驚。」<br>總說明星愛鬥大愛講派頭，劉家輝笑指當年邵氏明星最愛晒靚車：「新款靚車、新款軨、新HiFi乜都買，一味追潮。當年個個都鍾意改車，好似我同傅聲咁，將部車改到成隻怪獸咁，揸住部開篷車開大部HiFi，真係幾爽o架。有時撞啱同邊個一齊收工開工，咪鬥番轉囉。」現時科技大學及昔日清水灣電視城一帶都是當年邵氏範圍，不用開工的日子，家輝還喜歡在邵氏馬房借匹馬通山跑。</p><p>大導演自立山頭</p><p>邵氏全盛期，每日有超過10部電影同時拍攝，資源分配豈非很緊張？劉家輝說：「係o架！每個大導演好似李翰祥、張徹同劉家良咁都有自家班底，我係劉家班，雖然簽畀邵氏，但冇人敢借劉家輝拍戲，因為我係劉家良一手捧起，如果借畀人拍衰咗點算？所以啲細導演完全冇機會借大卡士拍戲。當年楚原都係大導演，但佢同張徹借傅聲，張徹都會借畀佢，因為楚原份人隨和，拍嘢又快，但張徹搵劉家輝就一定唔畀，因為劉家良同佢（張徹）有拗撬嘛。聽劉家良講，當年佢去台灣幫張徹做武指，張徹應承畀部戲佢做導演，點知冇兌現，劉家良咪唔撈返番邵氏囉。」</p><p>-邵音音抵用艷星-</p><p>邵音音76年加入邵氏，拍過無數風月片，大部份由李翰祥執導，包括《風花雪月》和《官人我要》等，可說是在邵氏中脫得最多的艷星，自84年結婚嫁個有錢人後，她便不再做艷星，但仍活躍於影圈。<br>邵音音自言是低片酬一族：「我拍一部5、6萬，邵氏中已經係低薪一個，恬妮同胡錦拍一部戲可以買兩個錦綉花園單位，其他主角都幾十萬一部戲。」對於邵氏影業欲再起風雲，邵音音覺得有點擔心：「邵老闆好有心去做好，但其他人個心點就唔知，以前邵氏有自己嘅控制權，家社會唔同，變晒啦，乜都要靠人，有好多演員又唔係自己人。」</p><p>工作人員愛偷窺</p><p>邵音音回憶在片場笑話百出，她說：「有次冬天拍《風流伯虎俏秋香》，我着咗羊毛內衣，外穿胸圍再加戲服，點知俾記者見到，佢哋笑到嘔。好在以前啲記者好熟，唔係狗仔隊，唔係實影咗我啲洋相。」又有一次拍《官人我要》，她與于洋新婚夜行房接吻，誰知拍攝時于洋向導演投訴她在熟睡，她笑說：「因為嗰時拍幾組戲，好易瞓着覺。」她覺得做艷星與當打星同樣有難度，她曾經嚴寒下在飛鵝山拍穿比堅尼冲身戲，她說：「拍拍吓我撻咗喺地，因為凍到暈咗，叫醒咗我咪又拍番。」<br>以前拍艷情片，導演一定要求清場，但有些工作人員總愛擒高爬低偷偷看，邵音音說：「啲人唔係鹹濕，但越唔准睇越要睇啫。」</p><p>記者闖宿舍刮料</p><p>現為洲立公共及傳媒關係經理的何佩儀，雖不是替邵氏打工，卻對70、80年代邵氏大小事情瞭如指掌，因她當年任職《新燈日報》娛記，每日工作便是到清水灣邵氏片廠打躉刮料。<br>70年代是邵氏全盛期，每日有10多部電影開工，記者日日攞料攞到手軟。何佩儀說：「導演楚原嗰班最旺，因為佢拍古龍嘅武俠片好受。羅烈雖然唔係主角，但部部戲都有佢份，所以俾人封佢做廠長。女明星中，井莉冇架子，同記者關係最好；狄龍就叫『狄豆腐』，因為同佢打牌好易食；王鐘就叫『榴槤鐘』，一來佢啲牌好難食，二來脾氣唔係幾好。」</p><p>早聞六叔搞電視</p><p>回想跑邵氏的日子，何佩儀形容有如大家庭般開心：「三分二嘅明星住喺邵氏宿舍，有時都會上埋去宿舍同佢哋傾偈，關係就好似朋友咁。」當然凡事有例外，她說：「姜大偉後生好cool，唔係好識應酬，加上不苟言笑，令人覺得佢好囂，係老咗之後好好多。鍾楚紅同余安安都令人覺得佢哋唔係好識禮貌，狄波拉同馮寶寶開工都好有明星架子。」<br>何佩儀初入行也碰過釘子：「有個邵氏女星話買咗部40萬跑車，我問佢啲錢點嚟，佢話係自己賺番嚟，但佢片酬只得4萬，我問佢拍咗幾部戲，何來咁多錢買貴車，結果個女星話我：『呢個人（何佩儀）係咪儍o架！』」76年，何佩儀誤打誤撞闖進六叔邵逸夫的辦公室，聽到六叔跟貴賓說：「電影前途不夠電視好，要發展就該發展電視。」原來六叔早已打算發展電視。</p><p>娛樂資料庫：六大名導各懷絕技<br>李翰祥風月片王</p><p>54年起執導電影，在邵氏共執導30多部電影，風月片佔20多部，經典作包括《傾國傾城》和《大軍閥》等，更打造一代艷星狄娜。其風月片滲有不少喜劇成份，對世情刻劃入微。</p><p>張徹武俠宗師</p><p>武俠片宗師，以血腥暴力見稱。57年來港拍片，發掘眾多武打明星和武指，包括劉家良、狄龍、姜大偉和陳觀泰等，其陽剛風格影響深遠，名作有《獨臂刀》、《十三太保》、《馬永貞》和《刺馬》等。</p><p>楚原古龍專家</p><p>楚原原名張寶堅，父親是名演員張活游，70年首執導拍武俠片《龍沐香》，翌年加盟邵氏打響名號，開拍喜劇《七十二家房客》。名作除有奇情武俠片《愛奴》，還有一系列改編古龍小說的電影。</p><p>桂治洪怪雞大導</p><p>Cult片大導，題材由靈異、艷情和犯罪都有，曾擔任日本著名導演井上梅次助手，73年與導演張徹合導《憤怒青年》始受注目，執導作品《蛇殺手》和《邪》等，手法前衞，敢於創新。</p><p>劉家良崇德尚武</p><p>50年闖影圈，從武師做起，後躍升武指，75年在邵氏執導首部作品《神打》奠定動作片導演之位，電影崇尚真功夫，名作包括《長輩》和《十八般武藝》等，《少林三十六房》更打入日本，令劉家輝大紅。</p><p>呂奇專攻艷情</p><p>呂奇演員出身，59年入邵氏，60年代與陳寶珠組情侶檔，後隨粵語片低落而轉當導演後拍攝了大量色情電影，被批製作粗劣，所拍的艷情片包括《丹麥嬌娃》和《財子．名花．星媽》等。</p><p>文武艷情見證興衰</p><p>邵氏出品，必屬佳品。成立逾半世紀的邵氏，生產了逾一千部電影，帶領港產電影走過國語片高峯期，又見證港產粵語電影興衰，惜後期流於流水作業，才被對手嘉禾和新藝城迎頭趕上，最終於87年暫停製作。<br><br>年份：57<br>大事記：邵逸夫以32萬元買下清水灣地皮，興建邵氏影城。<br><br>年份：58<br>大事記：邵氏兄弟（香港）有限公司正式成立，邵逸夫任總裁，首部投產電影為李翰祥執導的《貂蟬》。初期專門拍攝及發行國語片，並實施「片廠制」。同年開設粵語片組，至1963年該組結束。<br><br>年份：59<br>大事記：《江山美人》於第六屆亞洲影展中奪得最佳影片。<br><br>年份：63<br>大事記：《梁山伯與祝英台》在港、台兩地叫好叫座，掀起黃梅調電影熱。<br><br>年份：67<br>大事記：張徹執導、王羽主演的《獨臂刀》上映，開創武俠片潮流。<br><br>年份：69<br>大事記：方逸華加入邵氏，在採購部工作，漸漸成為邵逸夫身邊大紅人。<br><br>年份：70<br>大事記：拍檔鄒文懷另起爐灶成立嘉禾，與之分庭抗禮。<br><br>年份：71<br>大事記：邵氏兄弟上市。<br><br>年份：73<br>大事記：楚原執導的《七十二家房客》上映，打破香港票房紀錄。<br><br>年份：80<br>大事記：新藝城成立，進一步削減邵氏市場佔有率。<br><br>年份：82<br>大事記：投資荷李活科幻電影《2020》（BladeRunner），該片由夏里遜福（HarrisonFord）主演。<br><br>年份：83<br>大事記：《表錯七日情》票房破紀錄，成為邵氏首部破一千萬元票房的電影。<br><br>年份：85<br>大事記：基本停產，院線出租予潘廸生的德寶電影公司，並取消香港全部院線。<br><br>年份：86<br>大事記：邵氏將影城出租給無綫電視。<br><br>年份：87<br>大事記：邵氏宣佈停止生產電影。<br><br>年份：88<br>大事記：邵氏兄弟與電視廣播有限公司合組大都會電影公司，由方逸華負責，創業作為《撞邪先生》。<br><br>年份：03<br>大事記：與中國星合作投資11億港元，於將軍澳興建香港電影城。<br><br>年份：09<br>大事記：邵氏停產多年，再度拍攝《LaughingGor之變節》。<br><br>資料來源：《蘋果》資料室</p></body></html>