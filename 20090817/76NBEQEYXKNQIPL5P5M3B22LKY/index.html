<html><header><meta charset="utf-8"><title>求驗客手記：碧咸領紅避豬路雲 - 求驗客</title></header><body><h1>求驗客手記：碧咸領紅避豬路雲 - 求驗客</h1><p>洛杉磯銀河主力當路雲早排公開數臭隊友碧咸，雖然跟住兩人做番場大龍鳳講和，不過，佢哋兩個始終係有你冇我，點解？因為喺上周六迎戰西雅圖海灣者場美職聯，證實曾患上豬流感嘅當路雲喺下半場入替，但碧咸已經早走早着，喺上半場17分鐘做「紅牌阿姑」，呢張更係碧咸喺美職聯嘅第1張紅牌，結果最後9個踢10個嘅銀河輸0:2。</p><p>萬人迷美職首見「紅」</p><p>德甲班霸拜仁慕尼黑外號係「荷李活球隊」，不過，原裝正版嘅「荷李活球隊」洛杉磯銀河，一樣新聞多多。正當大家以為當路雲同碧咸不和事件，以及碧咸跟銀河球迷衝突事件告一段落之際，喺上周六銀河迎戰西雅圖海灣者場波，又有事發生。<br>雖然今次碧咸冇俾自己球迷噓，不過，佢喺上半場17分鐘，因為粗野攔截前隊友華真拿斯，結果直接領紅出場。今次係佢首次喺美職聯被逐，碧咸賽後就力撐自己唔應該領紅：「華真拿斯係我其中一名好朋友，而且喺我職業生涯之中，從未試過蓄意踢傷對手，我只係全心全意鏟波，唔應該領紅。」</p><p>當路雲落場散豬流感</p><p>碧咸應唔應該領紅，球迷可以睇片（ http://web.mlsnet.com/media/video.jsp?content_id=6124137&amp;team_id=t106&amp;topic_id=t106）自己判斷，但我求大俠淨係知道佢同當路雲仲係有你冇我，而且仲可能係怕咗病君當路雲㖭。因為喺下半場開波碧咸已經被逐後，當路雲就以後備身份入替。 <br>當路雲喺上周四先證實患上豬流感，我求大俠都唔明點解佢可以咁快落場，唔通銀河想打細菌戰？如果係嘅話，銀河呢招就唔work嘞，因為之後銀河再有中場路易斯被逐，雖然海灣者亦有後衞泰朗馬素爾領紅，不過銀河終嘗近兩個月來首次聯賽主場輸波。</p></body></html>