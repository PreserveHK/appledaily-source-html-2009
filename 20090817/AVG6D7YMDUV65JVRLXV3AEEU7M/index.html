<html><header><meta charset="utf-8"><title>勁玩二千局　美女玩家1挑3</title></header><body><h1>勁玩二千局　美女玩家1挑3</h1><p>在XB360上要數最大熱嘅射擊遊戲，《Halo》系列絕對係數一數二之選，配合完善嘅XBLive!玩連線對戰，更令人廢寢忘餐，但不要以為玩槍Game一定係大漢或宅男，硬派之中都會有靚女玩家，而且仲喺兩年內上網打足2,000場戰役，盡挑世界高手。趁住9月22日《Halo3：ODST》即場推出，微軟請來首席遊戲製作人CurtisCreamer來港，靚女玩家Kali當然唔會放過挑戰機會。<br><br>記者：許福合<br>攝影：王文忠</p><p>技巧實力派
</p><p>若果問Kali，玩《Halo3：ODST》這款槍戰遊戲，要如何成為高手，憑兩年來打足2,000多場嘅經驗，佢嘅答案係要想成為高手，就要注重技巧，尤其《Halo》始終係一款槍Game，憑槍殺敵，準繩度一定要夠高，最理想就梗係槍槍爆頭，因為在對戰時爆頭會有額外分數。除咗槍械嘅使用上，Kali亦提到新手玩家甚少關注嘅問題，就係對遊戲內槍械嘅熟悉，通常撿到乜就用乜，要知唔同槍械在使用及時機上都有不同技巧，例如有些火力強，但只能單發，相反亦有火力較弱，但可連續掃射嘅類型，要知道特性才能成為高手！</p><p>4人小隊新模式
</p><p>在新一集嘅《Halo3：ODST》中，就係可透過Live!組作4人小隊，進行新加Firefight模式，特點係結合《Halo3》內「骷髏頭」機制，難度會隨時間而增加，同時玩家所組成隊伍要應付一波接一波嘅敵人。Kali落場與首席遊戲製作人CurtisCreamer及另外兩名玩家組成戰隊出戰，率先試玩這個新模式，一輪火併之後，已經見到Kali有唔少斬獲，試玩完之後問佢有咩技巧，佢話主要靠反應快，因為所選場景內敵方戰艦火力非常強，閃慢啲都會被秒殺，另外仲要注意死得少、殺得多，推高殺人比率先可取得好分數。</p><p>內附地圖光碟
</p><p>《Halo》系列除咗武器多元化外，地圖各具特色亦係玩家喜愛原因，《ODST》內將會附有一張獨立光碟，當中會包括《Halo3》三張新嘅多人對戰地圖，另外再加埋以前曾推出過嘅傳奇、英雄及神話地圖，一共有24張之多！而《Halo》Fans更要留意，於9月16日預訂《ODST》兼同時購買無線耳機、手掣或HDMI線，就可獲得Sgt.Johnson下載卡，內有500MSPoint及可免費下載特殊角色Sgt.Johnson，可在Firefight模式內使用，絕對係身份象徵。</p><p>Profile
</p><p>開發商：Bungie<br>類型：第一身射擊FPS<br>語音：英文<br>字幕：英文/繁體中文<br>人數：1-4（Offline）2-16（Online）<br>系統支援：HDTV720p/1080i/1080p<br>推出日期：9月22日<br>查詢：XBOX（800964215）</p></body></html>