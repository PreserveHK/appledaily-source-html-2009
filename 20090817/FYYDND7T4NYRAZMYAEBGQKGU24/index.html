<html><header><meta charset="utf-8"><title>中環在線　金錢之王陳鎮洪：做風投要狠夠準 - 李華華</title></header><body><h1>中環在線　金錢之王陳鎮洪：做風投要狠夠準 - 李華華</h1><p>好多人對風險投資（VentureCapital，或稱創業投資）都一頭霧水，「金錢之王」之一嘅天泉投資（SpringCapital）總裁陳鎮洪（Vincent）同華華講，其實唔難理解，佢以近廿年嘅經驗話，要成功，首先要夠狠夠準，如果唔覺肚餓，不如提早退休。07年自立門戶創辦天泉嘅Vincent，話內地風投業黃金時代已過，但商機始終無限，佢哋家就鎮守上海，喺再生能源、醫療業、消費業和專業服務業揀心頭好。<br>Vincent話，全國大約有4200萬間員工少於3000人嘅中小企，當中有10%已賺錢，但好多民企老闆未曾出國，對企業管治冇乜認識，風投基金要入股都幾考功夫，皆因要令對方信任同坐一條船，要聽意見肯改善，否則隨時血本無歸。</p><p>創業板先天不足發展難</p><p>當然，作為「伯樂」嘅佢亦會諗過度過，首先隻「千里馬」要有爆炸力，過去幾年現金流平衡，一年營業額至少達1000萬美金，天泉喺首輪投資就會投入500萬至800萬美元，一般喺三、五年間有初步收成，屆時再協助呢匹馬進行幾項收購做大做強，或者再搵其他人加入作第二輪投資，適當時候先安排上市套現。<br>講到風投，不得不提香港苟延殘喘嘅創業板，身兼港交所（388）上市委員會委員嘅Vincent慨嘆，話創業板並非唔得，只係本港先天條件不足，人工租金咁貴，配合唔到創意發展啫。<br><br>李華華<br>mailto:LiWaWa@AppleDaily.com</p></body></html>