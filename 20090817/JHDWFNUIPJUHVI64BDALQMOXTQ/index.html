<html><header><meta charset="utf-8"><title>知所進退 - 左丁山</title></header><body><h1>知所進退 - 左丁山</h1><p>賓架S即將退休，預備去歐洲美國旅行一輪，返嚟之後就玩吓股票，打多啲波（高爾夫），如有人約埋就去吓馬場咁話。問佢會唔會做義工，賓架S話唔想有「承諾」（commitment）纏身，因為一旦應承咗做義工，就不可中途而廢，亦唔想一曝十寒，做一日唔做一日，煩親人哋，故此要睇定啲先，退休後兩年先至再諗。兩年後，大概要旅行嘅地方都去過晒咯，唔想再遠行，發覺留在香港老家最好，但日日留在家中，恐防會悶得發慌，到時就有做義工嘅動力嘞。至於會唔會尋求第二春呀？效法退休高官下海呢？賓架S話：「搵苦嚟辛咩，我做過三間銀行，做阿二阿三好受氣，退休後轉去幫昔日客戶（銀行家轉工轉行多數如此）做財務總監，仲更加受氣！」<br>此日賓架S請左丁山到銀行家會所吃飯，左丁山好耐以前曾經係會員，被銀行界淘汰出局後，自然已經唔係，賓架S好快亦唔會係咯，佢嘅會籍係銀行嘅，會籍跟位唔跟人，佢離開銀行，自不然亦會失去會員資格，由其他同事頂上，以後要有老友請先至可以到置地廣場告羅士打大廈頂樓食飯。左丁山問佢可唔可以要求做榮譽會員，賓架S大笑：「面係人家畀，架係自己丟，人哋自動選我做榮譽會員，就話有面啫，自己出到聲問就認真唔識do咯，我哋做銀行成日要講合規（compliance），否則會俾金管局將軍，我退休之後，亦一定會所有動作都合規嘅！」<br>人要知所進退，不可對權位戀戀不捨，走咗仍然想攞着數，攞在位時嘅perks，好易清譽不保，畀人在背後講閒話，你估好好聽乎。前國家副總理吳儀退休後最有型有款，公開講明自己會「裸退」。左丁山唔多明白「裸退」係甚麼名詞、動詞，但多少明白吳儀係講一退就全退，不理世事。聽其言觀其行，吳儀果然係「裸退」，聽學術界人士講有海內外大學想頒授甚麼榮譽畀吳儀，或請佢教書，佢都一一拒絕，絕不留下尾巴，亦不在公開場合露面。十八年前吳儀係北京市副市長之時，左丁山在北京與佢見過一次面，一齊在必薩餅店食pizza，當時真係估唔到佢係如此厲害人物。</p></body></html>