<html><header><meta charset="utf-8"><title>椰殼燒炭　怡保一身酥</title></header><body><h1>椰殼燒炭　怡保一身酥</h1><p>社會在進化，味覺卻在退化。<br>一味鬥平鬥快，慳了時間卻犧牲了味道，不少傳統食物也瀕臨絕種，難怪食家常說一菜不如一菜，一蟹不如一蟹。回憶中的食物最令人思念，老竇口中香港再食唔番的手工嘢，老媽常嚷着懷念的兒時味道，遍尋大江南北都搵唔到，卻原來，一直好好保存在馬來西亞怡保。<br><br>記者、攝影：吳允沖<br>鳴謝：馬來西亞旅遊促進局、馬來西亞航空</p><p>Homemade蒙面焗餅</p><p>怡保就似七、八十年代的舊中國，而且多華人聚居，廣東話通行無阻，好有親切感。不少絕迹中原的食物，怡保的華僑還在做，像這個圓形的餅，有個很優雅的名字，叫香餅。<br>香餅本來自福建，外表實淨，但酥皮一層一層好分明，內裏中空，有麥芽糖餡。當人家用機器做餅賺到笑時，強記一家還堅持用最傳統的方法焗餅。貌似印度烤爐的香餅爐先預熱，用的不是煤氣或木炭，而是馬來西亞最多的椰子殼，「椰殼平，火力又均勻，又唔會有炭屎」，而且仲很環保。爐燒至極高溫後，再要慢慢灑水降溫，只留下小火，將黏在爐上的香餅慢慢烘熟。30分鐘後，看着它一個一個由白色烤成啡色，由扁撻撻變成脹卜卜，睇見都好想食。趁熱吃一個，酥皮極鬆脆，但不會粉碎，咬落中心，熱辣辣麥芽糖餡像熔岩流出，燙損條脷！入口卻不只甜味，還有一股獨特的鹹香，原來是因為餡料加有乾蒜頭、芝麻和令香餅特別飄香的豬油。</p><p>強記炭燒香餅</p><p>電話：（60）5-3113529<br>地址：362AJalanSriAmpangBaru</p><p>快閃燒肉車</p><p>在獅尾巴剎不遠處的街口，每日晏晝就有一班師奶聚集等靚仔……的燒肉車。一派官仔骨骨貌似唐英年的阿哥，以橡木燒出完美靚豬，燒肉勁juicy，肥肉相間，入口還微暖，芝麻皮鬆化過梳打餅！阿哥教路滑嘟嘟面豬墩肉就矜貴，又贈我以肥豬肉夾豬膶再加蜜汁燒成的懷舊金錢肉，甘香鬆化，甚麼膽固醇？由它暴增吧！唔怕死的請準時2至4點來報到，皆因阿哥每日只開檔兩個鐘！真識嘆！</p><p>獅美燒肉</p><p>電話：（60）12-5221571<br>地址：KgSimmeMarket,JalanPasar（獅尾巴剎外）</p><p>48層酥皮蛋撻王
</p><p>我本以為香港的蛋撻已夠好食，但一山還有一山高。為了打探怡保街坊口中傳說的蛋撻王，晨早8點我便去到工場，以為他們剛開始，但才記和阿威兩父子告知這已是最後一盤撻！原來5點他們便開工，7點開檔後，1,000個蛋撻兩個鐘頭就旋風式被掃清！假日更可賣夠二千！如此受街訪愛戴，靠的就是48層不油不膩的酥皮。咬一啖「咔嚓」之聲清脆利落，卻不會一咬即散食到一身酥！才記說舊式蛋撻多是酥皮，要花時間花心機做，你愛吃曲奇皮？那其實是偷懶之作！酥皮得手之餘就連蛋也滑溜有蛋香，「我哋用新鮮馬拉蛋，梗係香好多啦！」不妨買多幾盒上倉吧，因為才記蛋撻出名擺過夜，甚至入過雪櫃都咁鬆化。</p><p>斯美才記餅家</p><p>電話：（60）5-5474582<br>地址：KgSimmeMarket,JalanPasar（獅尾巴剎內）</p><p>獨步咖央角</p><p>怡保老餅實在太多，在才記蛋撻隔籬，就是權記的「獅尾迷你咖央角」。酥皮下的是咖央，每日用椰漿、蛋、糖隔水燉，煮時要不停攪拌，先會又滑又香，如此花工夫，所以新鮮咖央老早已絕迹香港！另一瀕臨絕種的有「冷餅」，本是潮州小食，八十年代前在港如雞蛋仔般普遍，現已消失於街頭。阿伯先將蛋漿倒入平底鑊，結成脆皮後灑上花生碎和砂糖，外薄脆內鬆軟餡香口，都係8毫子一塊咋！
</p><p>權記餅家</p><p>電話：（60）5-5464273<br>地址：KgSimmeMarket,JalanPasar（獅尾巴剎內）</p><p>腸粉薄過雲吞皮</p><p>整個巴剎內，味道最令我驚艷的，是霖記的腸粉。即叫即拉有誠意，腸粉質地爽滑煙韌，用筷子夾也不會斷，薄得透光的腸粉皮隱約透出四隻鮮蝦，爽！甜！鮮！加上自製的惹味馬拉盞和甜豉油，還有淡淡的米香……信我，一碟不會夠喉！</p><p>霖記香港豬腸粉</p><p>地址：KgSimmeMarket,JalanPasar（獅尾巴剎內）</p><p>Dos&amp;Don'ts<br>囗戴錶搵食</p><p>文中三番四次提及各食店的營業時間極短，請留心，以免白行一趟，留意獅尾巴剎內的食檔中午便關門。但更重要的Do，是學習怡保人的生活態度，一日只工作幾小時，用心做但賣完就算，LOHAS他們早已身體力行啦！多令人羨慕。</p><p>出門提一提</p><p>簽證：持BNO或特區護照均免簽證。查詢：28210800（馬來西亞領事館）<br><br>機票：乘馬來西亞航空來回吉隆坡，票價$1,460起。查詢： http://www.malaysiaairlines.com <br><br>貨幣：1馬幣約兌2.2港元（文中價錢已折算港元）<br><br>電壓：240V，三扁腳插座</p><p>下周馬來西亞怡保有驟雨，24-26℃</p></body></html>