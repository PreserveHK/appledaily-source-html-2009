<html><header><meta charset="utf-8"><title>投資的天空：大跌市考功夫 - 張士佳</title></header><body><h1>投資的天空：大跌市考功夫 - 張士佳</h1><p>筆者昨天以「牛市勿主觀看淡」為題，卻遇上昨天大跌市，都幾應景。昨天調整，我本來唔意外，早前已估計會跌至20200水平，故早已用認購期權短倉對冲，但上周五期指突然上升，筆者遂將期權平掉，錯失了對冲機會。<br>以昨天整體跌勢，筆者昨日話見低於上周五低位要減持，有做足防風措施；但個股回調非輕，先前的利潤，亦給人搶走了大截。要應付這種波動市，要從注碼控制下手。<br>士佳曾講過耐性第一，注碼第二，技術第三。現在是考驗耐性之時，若注碼過大，就算耐性再好，也無法跟到底，今天我們就研究注碼分配的實戰作用。<br>每個股民有番十年八年股齡，也曾經歷過牛熊階段，熊市搵唔到食，無可厚非，但整個牛市都賺唔到錢或賺得不夠，亦大有人在，這未必完全同眼光或技術有關，問題出在注碼控制之上。</p><p>減低注碼降風險</p><p>很多人買股票，今天買一些，明天買一些，假設價位在19500水平開始買了一些股票，結果大市上升，個股升得更多，正所謂有食唔食罪大惡極，已有利潤的應陸續出貨，其餘便等機會。假設買了10隻，走3隻，又換入新的3隻，到突然大跌（就像昨天），便10隻一齊捱。股票習性很有趣，升時個別，跌時卻很齊心，結果到番19500，埋單比起當時19500時，還是少了錢。士佳股齡不輕，但也一樣會犯以上毛病。<br>要對付以上問題，並唔容易，因為中間實在太多變數，概括去想，便只有在牛市初期保持一定的持股比例。一日唔到牛三，都只是三四周換馬一次，若有股到達目標，也只是減持一半，情願將手上無表現的個股亦減持同等注碼，迫自己的倉盡量汰弱留強，才唔會蝕底。<br>大市昨天殺聲震天，有學生問是真的有較大調整，還是震倉騙貨呢？說實在，士佳都無一定答案，但唔代表無對策，士佳估計19000可守，18000投降，但暫時唔知跌到邊，所以組合注碼一定要能夠滿足以上兩個不同願境，要捱得到較大的調整，唔會因下跌被震走，就算跌唔得多久，便調頭回升，手上注碼仍有一定睇頭。但如果手上已太重貨，應按我昨日所說減持，兩者取一個平衡，便能泰山崩於前而不變色了。<br><br>張士佳　華富嘉洛證券投資服務部董事</p></body></html>