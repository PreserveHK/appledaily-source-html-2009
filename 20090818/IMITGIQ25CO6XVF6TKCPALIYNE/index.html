<html><header><meta charset="utf-8"><title>手機上網　天生購物狂</title></header><body><h1>手機上網　天生購物狂</h1><p>蘋果有撒手鐧App.Store，HTC就有Android，連Nokia都出OviStore！講緊其實係近月Hit爆嘅網上購物新模式，諾記剛推出第二代Touch音樂手機5530XM，食正熱潮，無論連接Wi-Fi抑或EDGE，只要上到網即達旗下最新「ShoppingMall」。喂！小心洗濕隻腳，搞到變成天生購物狂呀！<br><br>記者：陳國輝<br>攝影：陳陶鈞<br>Model：Debby@PureModels</p><p>縮水版Touch音樂機</p><p>齋睇5530XM的長面造型，唔使講肯定係5800XM同門小師弟啦！AllTouch功能不在話下，一直用緊5800XM嘅攝影師仲話，流暢度好似順過以前喎！價錢平咗（同5800XM市價相差$500），係咪操作反而勁咗呢，真係要慢慢試過先知，但明顯一樣嘢，5530XM的確比之前Slim得多，就講機身厚度已經薄2.5mm，再講長度，仲縮水7mm，女士們拎上手就更加舒適；不過咁，今次屏幕表面更似一塊鏡面，呢樣係好定唔好？見仁見智喇！</p><p>上Ovi一蚊歐元有交易</p><p>香港地，十個有九個iPhone玩家，都承認自己「渣逼」（Jailbreak）咗部手機。聽講話無保養喎？佢哋話唔緊要，事關「逼」咗之後，唔止多好多Software任你單撈，而且仲係唔使錢嗰隻！唉，呢類非正途手法，小記梗係唔建議啦，就好似諾記啟用無耐嘅OviStore，其實入面有大把免費軟件可供下載，好似Game、電影Trailer、Widgets、實用工具等都有，而我所見過比較貴嘅付款Software，亦都係一兩蚊歐元就有交易；如果你係用緊Nokia機，亦不妨到 https://store.ovi.com/register登記，輸入個人資料並建立賬戶名稱，咁就可以上網慢慢買嘢喇！ </p><p>OviStore介面內，有Games、Audio&amp;Video以及Applications等分類。</p><p>BodySnap</p><p>Nokia5530XMProfile</p><p>制式：GSM四頻<br>體積：104×49×13mm<br>重量：107g<br>屏幕：2.9"TFT芒<br>通話時間：294分鐘<br>備用時間：336小時<br>主要功能：Wi-Fi、EDGE傳輸技術、320萬像素相機、連續27小時音樂播放、A2DP藍芽立體聲、3.5mm耳筒插口<br>顏色：銀、黑<br>查詢：Nokia（21366338）</p></body></html>