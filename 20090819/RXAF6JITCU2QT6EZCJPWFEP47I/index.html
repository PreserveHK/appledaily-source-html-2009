<html><header><meta charset="utf-8"><title>殺入精神病院　小丑結局你話事</title></header><body><h1>殺入精神病院　小丑結局你話事</h1><p>《黑夜之神》結局小丑死唔去拉入精神病院，電影續篇唔知幾時上，遊戲就率先俾你操控小丑命運！小丑加謎語人、毒藤女、企鵝成班癡癡呆呆坐埋一枱，又點會乖乖聽護士姐姐話？蝙蝠俠殺入Arkham精神病院鋤班壞人都唔算過癮，最正係可以操控小丑整鬼Batman，Yeah！我最憎有錢仔！<br><br>文：阿洛</p><p>名編劇幫小丑復仇</p><p>《蝙蝠俠：黑夜之神》掀起小丑熱，故事未完人已逝，小丑結局都唔知幾時有得睇。今次隻Game個故事就係延續《黑夜之神》，講述小丑入到葛咸城精神病院，同班志同道合嘅奸邪之士反轉精神病院，密謀整蝙蝠仔一鑊杰嘅！而且唔係求其作，遊戲請嚟電視劇《迷》及蝙蝠俠動畫版編劇PaulDini編製故事，第時部戲隨時反過嚟跟隻Game行！</p><p>精銳盡出　包圍蝙蝠俠</p><p>蝙蝠俠冇特異功能唔識飛又冇激光眼，有錢大晒，我都睇唔過眼！何況係一班壞蛋？有咩爽得過可以操控小丑「鏗」佢個蝙蝠頭？今次就可以操控小丑，調轉槍頭喺精神病院同班損友為反正義而戰！除咗有Batman系列著名奸角如毒藤女、企鵝外，圖片中仲有個貌似羔羊醫生嘅波士級人物，預計有唔少玩嘢Crossover劇情。</p><p>Batman換裝　超強電影感</p><p>睇過畫面之後的確不能不讚，用UnrealEngine3遊戲引擎製作，光源處理一絕，而且人嘅皮膚同服裝質感都做得極像真，加上以一敵百格局，玩法有少少似MetalGear嘅孤軍作戰潛入敵陣感覺，不乏倒掛喺敵人後面飛撲落嚟加一腳嘅電影感場面。<br>人物造型亦重新設定，遊戲中蝙蝠俠都有兩個造型，可利用嘅道具如蝙蝠飛鏢、勾繩等極多，不過咁，唔知係版權問題定咩關係，小丑個樣唔似希夫列達（HeathLedger），冇咁型噃。</p><p>Profile</p><p>《BatmanArkhamAsylum》<br>遊戲平台：PS3、XB360、PC<br>發行公司：Eidos<br>遊戲類型：動作<br>遊戲人數：1人<br>推出日期：2009年8月31日<br>網址： http://www.batmanarkhamasylum.com </p></body></html>