<html><header><meta charset="utf-8"><title>兩夫婦小搞作　蛋蝦飯一煲熟</title></header><body><h1>兩夫婦小搞作　蛋蝦飯一煲熟</h1><p>我的二人小家庭朋友，大都是「無飯夫妻」，經常大嘆煮餸難，兩道菜太少，三道菜又太多，經常要食隔夜餸，漸漸就寧願出街食！戴師傅話：「學做幾個前菜啦，焗幾隻螺、做個串燒，唔太難做，又唔會食剩，小家庭最啱；一係煮個勁餸煲仔飯，一個飯就夠滿足啦！」看過他的菜譜，真係做得到喎！<br><br>記者：廖秀娟<br>攝影：黃子偉<br>鳴謝：Adam、美美<br><br>網上真人Show<br>http://vdonext.com/index.php?fuseaction=Features.Archive&amp;channel_id=575603&amp;program_id=658527</p><p>今日煮腦</p><p>戴國義（紅螞蟻餐廳分店大廚）<br>入廚二十多年，精通中西菜式，最擅長烹調中西合璧的Fusion菜。<br><br>菜式<br>香草牛油焗翡翠螺<br>原條香茅百花串<br>鮮菇燴豆腐蛋卷<br>滑蛋海蝦花枝燜飯</p><p>滑蛋海蝦花枝燜飯（份量：2人）
</p><p>0hr20min<br>製作難度：★★☆☆☆<br><br>有菜有海鮮有滑蛋的煲仔飯，看見樣子已經夠滿足。偷懶，煮一個煲仔飯，跟Honey兩份食，他/她應該都不會「詐型」。</p><p>材料</p><p>海蝦仁3隻、花枝片40克、洋葱碎3茶匙、雞湯2湯匙、蠔油1茶匙、冬菇粒/菜心粒各20克、芫荽10克、蛋2隻（拂勻）、蟹子5克、檸檬1片<br><br>煲仔飯：雞湯250毫升、泰國米200克</p><p>做法</p><p>1.先煮飯，將洗好的米倒入瓦煲，加雞湯，開中火煮20分鐘，其間不時轉轉位置，讓米飯均勻受熱煮熟。<br><br>2.同一時間煲滾水，加檸檬片，放入蝦及花枝片汆水1分鐘後盛起。<br><br>3.燒熱鑊加少許油，用中火炒香冬菇粒、芫荽及菜心粒，加雞湯及蠔油調味，兜勻盛起，放上已煮了約15分鐘兼差不多熟的煲仔飯面，繼續冚蓋焗5分鐘，熄火後仍然冚實蓋。<br><br>4.起鑊用中火炒香洋葱碎，加蝦及花枝片炒至轉色，加蛋漿快手兜炒至剛熟的滑蛋狀後盛起，放在已燜好的雞湯飯上，再加蟹子便成。</p><p>貼士</p><p>想減少煮煲仔飯的時間，煮之前用凍水浸米5分鐘，則可以少煮5分鐘，亦即慳爐火5分鐘。</p><p>原條香茅百花串（份量：2人）
</p><p>0hr20min<br>製作難度：★★☆☆☆<br><br>香茅剝外層後特別香而易入味，令百花膠清香而不滯，正宗小吃多滋味。
</p><p>材料</p><p>龍脷肉10克、蝦仁20克、墨魚肉10克、蛋白1隻、香茅4支、鹽/糖/雞粉各少許<br><br>BBQ汁料：檸檬1個（榨汁）、紅辣椒1隻、芫荽1棵、蒜頭3粒、青椒1/2隻（切片）、茄汁1/2支
</p><p>做法</p><p>1.把洗淨的香茅去頭去尾，剝開1層外殼。<br><br>2.將龍脷肉及蝦仁略拍幾下。將墨魚肉、龍脷肉、蝦仁、鹽、雞粉、糖及蛋白放入攪拌機攪至起膠，抹在香茅上成香茅串。<br><br>3.把茄汁、檸檬汁、青椒、芫荽、紅辣椒及蒜頭倒入攪拌機拌勻成BBQ汁。<br><br>4.起鑊開中火，放入香茅串煎成金黃色後便可上碟，吃時蘸上BBQ汁。</p><p>貼士</p><p>百花膠可買現成蝦膠或魚膠。若用海鮮自製，記得一定要索乾水，否則攪不成膠，亦黐不到在香茅上。</p><p>鮮菇燴豆腐蛋卷（份量：2人）
</p><p>0hr20min<br>製作難度：★★☆☆☆<br><br>非常易做的家常菜，以玉子豆腐拌蛋漿做蛋皮，特別彈牙有蛋香味，味道更高層次，此秘技要學。</p><p>材料</p><p>玉子豆腐1條、蛋3隻、小棠菜2棵、鮮雜菌40克（切細）、蒜茸1/2茶匙、蠔油2茶匙、生粉1茶匙、生粉水適量、雞湯250毫升、鹽/糖/雞粉/橄欖油各少許
</p><p>做法</p><p>1.小棠菜用橄欖油鹽水烚熟。<br><br>2.將豆腐、生粉及蛋放入攪拌機攪成蛋漿。<br><br>3.燒熱鑊，倒入蛋漿，用中火煎至剛凝固，撒鹽、糖及雞粉，即時小心把蛋皮捲成蛋卷狀，取出後切成一件件，然後將所有蛋漿煎好成蛋卷。<br><br>4.燒熱鑊加少許油，用中火炒香蒜茸，加雜菌炒至軟身，加雞湯、鹽、糖、雞粉、蠔油及生粉水煮勻，然後盛起。<br><br>5.將小棠菜鋪上碟，淋上（4），面放蛋卷便成。</p><p>貼士</p><p>蛋漿不能在煎之前下鹽及糖調味，一定要煎的時候下調味，否則會出水。</p><p>香草牛油焗翡翠螺（份量：2人）
</p><p>0hr20min<br>製作難度：★★☆☆☆<br><br>翡翠螺香甜有頭，但一點也不韌，配合香草牛油，香口滋味，確是很好的前菜，而且一人兩隻，吃完個胃仍然有位再吃下去！</p><p>材料</p><p>法國翡翠螺4隻、牛油/香草/蒜茸各2茶匙、洋葱碎3茶匙、白酒20毫升、鹽/糖/雞粉各少許<br><br>烚螺材料：香葉3片、西芹1/2條（切條）、洋葱1/4個（切片）、檸檬1片
</p><p>做法</p><p>1.翡翠螺略冲水。煲滾適量水，倒入烚螺材料烚螺5分鐘，撈起用叉挑出螺肉，再冲淨兼去腸，然後洗淨螺殼，將螺肉及螺殼逐一抹乾。<br><br>2.預熱焗爐220℃。<br><br>3.起鑊開中火，下半份牛油煮溶，加蒜茸及洋葱碎炒至略軟身，再加半份香草、螺肉、鹽、糖及雞粉兜勻，灒白酒再兜勻，然後盛起。<br><br>4.把剩餘香草加牛油拌勻。<br><br>5.將螺肉釀入螺殼，抹上（4），放入焗爐用220℃焗5分鐘便成。</p><p>貼士</p><p>翡翠螺肉質很好，鮮甜彈牙又唔韌，即使煮過時少少亦可以。越青綠越靚，證明居住的水質越好，於高級超市有售，約$60/千克。
</p></body></html>