<html><header><meta charset="utf-8"><title>中環在線：現身港交所　影完相即走　李小加做快閃黨 - 李華華</title></header><body><h1>中環在線：現身港交所　影完相即走　李小加做快閃黨 - 李華華</h1><p>港交所（388）候任行政總裁（CEO）李小加噚日朝早現身港交所，出席寶來台灣卓越50基金（3002）上市儀式，仲由現任CEO周文耀（Paul）親自向記者正式介紹兼影相，交足功課，不過李小加原來係快閃黨，一影完相即揮手鬆人，冇留低半句說話，華華想交換卡片都嚟唔切。</p><p>周文耀：交接順利</p><p>噚日台灣首隻ETF喺本港掛牌，台灣證交所董事長薛琦由台北飛嚟香港出席上市儀式，阿Paul當然親自恭候，候任CEO李小加亦梗要畀面賀一賀。佢孖住阿Paul周圍同人social，薛琦仲邀請咗李小加參加今年11月或12月，喺台北舉行嘅兩岸三地資本發展論壇。華華見阿Paul同李小加有講有笑，睇嚟兩人都有偈傾。<br>聽港交所公關講，李小加已正式離開摩根大通，唔係點可以光明正大出席港交所公開活動。問到CEO交接工作進展，阿Paul例牌嗰句，兩人交接順利，外界毋須擔心。佢話李小加會喺10月16號返工，有3個月過渡期，出年1月16號正式上任。<br>但嗰3個月過渡期有兩個CEO，咁班下屬聽邊個支笛好呢？<br><br>李華華<br>mailto:LiWaWa@AppleDaily.com</p></body></html>