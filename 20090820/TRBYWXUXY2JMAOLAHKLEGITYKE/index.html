<html><header><meta charset="utf-8"><title>敏妮Talk：越細越肯博 - 溫敏妮</title></header><body><h1>敏妮Talk：越細越肯博 - 溫敏妮</h1><p>滙豐話要為迎接強積金半自由行做準備，敏妮以為滙豐會帶頭減價，點知捉錯路。不過他日真係發生積金受託人減價戰，相信應該會由規模大、市佔率高嘅受託人掀起，始終細規模嘅受託人，唔會用呢項做賣點。好似某間中小型受託人咁，旗下嘅股票基金，喺市況好嘅情況下，回報可以大幅拋離大規模嘅受託人，原因係規模越細越肯博，希望險中求勝。<br>轉受託人係後年嘅事，但轉portfolio就事不宜遲。對於未試過轉積金投資組合嘅朋友，相信會覺得幾煩。問10個朋友，9個都唔知或者唔記得自己個密碼，要搵受託人問番，據知有啲受託人要成個禮拜先寄個password俾客。落order轉portfolio，亦唔係間間受託人都幫你即刻轉。<br>敏妮朋友試過，想喺網上轉積金投資組合，佢已經事前問定受託人熱線有乜程序，位職員叫佢逐隻基金轉。朋友上到受託人網頁轉換積金嘅版面，按步驟轉完第一隻基金就㩒確認，跟手諗住轉第二隻，點知冇反應。<br>後來佢再問職員，先知係喺同一版面，轉完一隻再轉另一隻，轉晒先確認。由於佢已經確認，所以其餘想轉嘅基金，就要兩日之後，等之前個order完成，先可以再落order。朋友話，好彩個市後尾反彈，佢冇乜損失，先至冇咁揼心。<br><br>溫敏妮<br> http://wanmanli.com/blogs/ </p></body></html>