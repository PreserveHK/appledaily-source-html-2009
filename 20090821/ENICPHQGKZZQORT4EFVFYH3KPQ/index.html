<html><header><meta charset="utf-8"><title>隔牆有耳：卿姐等到中聯辦回信 - 李八方</title></header><body><h1>隔牆有耳：卿姐等到中聯辦回信 - 李八方</h1><p>中聯辦同卿姐一向冇來往，但彭清華上場做主任後有變。過往卿姐去信中聯辦統統石沉大海，但佢日前去信彭清華，要求徹查成都公安屈港記藏毒，四日後竟然收到中聯辦回覆。<br>回信由中聯辦信訪處而非彭主任發出，但西環破天荒回信，卿姐認為係一大突破，而且上款仲寫「尊敬的劉女士」，並稱已經將卿姐要求轉告內地部門，態度相當友善；不過卿姐未有沾沾自喜，表明會繼續要求中聯辦跟進，唔可以令港記含寃莫白。<br>話就話中聯辦釋出善意咁款，但建制派仍然對卿姐咬牙切齒，唔少人對佢舊年贏咗立法會財委會主席個得戚樣歷歷在目，好想報仇。卿姐則聲言無敵是最寂寞，如果冇競爭簡直會瞓唔着覺㖭，好希望有人挑戰佢咁話，甚至提議財委會副主席劉秀成放馬過來！</p></body></html>