<html><header><meta charset="utf-8"><title>中環在線：達創私有化成功　靠銀彈戰術 - 李華華</title></header><body><h1>中環在線：達創私有化成功　靠銀彈戰術 - 李華華</h1><p>私有化呢三個字可以話係今年以來市場上嘅焦點，過去幾個月，電盈（008）、自然美（157）、鱷魚恤（122）同華潤微電子（597）等都相繼私有化失敗。雖然話難，但都有成功嘅例子，繼南太電子（2633）之後，達創科技（722）就成為另一間成功通過私有化嘅公司。<br>達創噚日召開法院會議，為私有化進行表決，最後有88.12%獨立股東贊成、4.38%反對嘅情況下成功通過私有化，公司將會喺9月28日正式撤銷上市地位。主席梁克勇話公司成功私有化感到好開心，又話股票喺市場嘅流通性低，股價又曾經低見6毫6仙，提出私有化係一個有衡量過公司同股東權益嘅決定。</p><p>每股$2.2合小股東心意</p><p>不過，佢哋都擔心過班小股東唔肯接受私有化，所以之前將私有化作價由每股1.83元提高至2.2元。噚日華華都有問過幾個小股東，佢哋都話，如果唔喺加價去到2.2元，佢哋一定唔會考慮投贊成票！咁睇嚟達創今次加價真係有計過數喎！<br>梁主席仲話，自己噚晚特登由台灣飛過嚟香港主持大局，完成私有化之後，今日下晝就會飛返台灣。唔知佢喺咪擔心台灣嘅災情，所以間唔中會愁眉深鎖呢？<br><br>李華華<br>mailto:LiWaWa@AppleDaily.com
</p></body></html>