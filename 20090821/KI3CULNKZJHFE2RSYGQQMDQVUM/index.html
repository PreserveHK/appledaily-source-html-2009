<html><header><meta charset="utf-8"><title>$198喪食Eason蟹</title></header><body><h1>$198喪食Eason蟹</h1><p>香港人最鍾意食自助餐，貪其抵食夾大件，最近就連老字號避風塘辣蟹專門店喜記，亦加入「蒲飛」行列，每人$198，就可肆意品嚐連蔡瀾、Eason、劉嘉玲、劉德華、黎明等都熱捧的殿堂炒蟹，難怪搞到食客如此瘋狂。<br><br>記者︰黃家欣<br>攝影︰譚盈傑、林栢鈞、周旭文<br>模特兒︰Kinki@PureModels</p><p>一碟厚肉辣蟹已回本</p><p>咪以為只有演唱會有加場，喜記廚房首次推出全蟹自助餐，即引來大班嗜蟹fans訂位，老闆即時將每晚分拆兩個時段，依然場場爆滿，所以原定於八月中完結的自助餐優惠，將於九月加碼再來以滿足蟹迷。自助餐大受歡迎，因為平時於喜記食一碟招牌避風塘炒辣蟹已收三百元，今次自助餐破底價，每人只收$198，就可以食足六款不同風味的炒蟹，實在超值，難怪食客為之瘋狂，現場所見情況墟冚。喜記今次特別設計了十多款蟹菜式，回本菜式首選招牌避風塘辣蟹，選用來自越南逾一斤重的肥大肉蟹炒，蟹箝啖啖肉，大廚將蟹炸至七成熟，加入秘製蒜茸等香料濕炒，入口先是一陣辛辣，之後是蟹肉的清甜。另外，每人更有凍蟹一隻，膏多肉厚又鮮甜，size相當巨型，抵食到不得了！此外還有蟹油炒麪、蟹油蒜茸王金沙骨、杞子津白等等風味菜。</p><p>招牌避風塘炒辣蟹</p><p>喜記招牌菜，曾獲法國藍帶五星獎，採用大肉蟹來炒，肉質飽滿，加入秘製蒜茸、辣椒、葱段同炒，相當惹味，食到唔停口。</p><p>南瓜汁豆腐煮花蟹</p><p>多款蟹菜式中，最搶眼有這道南瓜汁豆腐煮花蟹，花蟹鮮炸後以上湯入味，肉汁充足，瓜茸蒸得軟腍。</p><p>鮮蟹炒年糕</p><p>改良自蟹粉扒年糕，採用肉厚多膏的鮮蟹，炸透後與白年糕、毛豆同煮，年糕煙韌，蟹膏鹹香滋味。</p><p>薑葱焗蟹</p><p>薑葱炒香後放入原隻肉蟹炒熟，再放上湯焗，肉汁得以鎖緊，蟹肉柔潤彈牙又鮮味，薑葱味滲透蟹身。</p><p>胡椒蘿蔔炒蟹</p><p>採用肉質爽嫩結實的花蟹，油炸後以紹興酒提味，再放胡椒湯同煮，蟹肉的清甜鮮味全散發出來。</p><p>送$40蟹油蒜茸醬一樽</p><p>由9月1-30日（周五、六除外），憑此優惠券（影印本或網上列印本無效）到喜記食名蟹宴自助餐，即送價值$40的蟹油蒜茸醬一樽。每人限換一樽。數量100樽，送完即止。如有任何爭議，喜記廚房保留最終之議決權，《蘋果日報》概不負責。</p><p>名蟹宴自助餐每位$198</p><p>日期︰9月1-30日（周五、六除外）<br>時間：6pm-8pm及8:30pm-10:30pm<br><br>喜記（25757565）<br>銅鑼灣駱克道405-419號地下A號舖喜記廚房</p><p>$288變種分子龍蝦</p><p>城景閣的「龍蝦分子．滋味自助晚餐」跟名蟹宴自助餐一樣欲罷不能，因為同樣抵食。甫入席，每人先來半隻白汁芝士扒波士頓龍蝦，白汁以四種芝士，包括巴馬臣芝士、忌廉芝士等調校，再加入肉桂、胡椒等，以淡中帶鹹的白汁吊出龍蝦鮮味，而龍蝦本身肉質爽嫩彈牙，肉味鮮甜多汁。此外，總廚Wesker花了不少心機炮製別開生面的分子龍蝦美食，推介包括三文魚釀龍蝦，三文魚以低溫慢火煮至肉質腍滑，肉色保持鮮嫩粉紅，再釀入煮成茸的龍蝦加入波椒等，整體感覺輕柔軟綿，而帶鹹香的龍蝦則點綴了清淡的三文魚肉，外清內鹹，層次鮮明。還有將傳統法國菜鹽皮改良成為口味適中的鹽皮龍蝦汁焗鱸魚。鱸魚放入酥皮內焗，魚身受熱均勻，鎖緊肉汁，魚肉爽嫩香滑，魚味濃郁。</p><p>白汁芝士扒波士頓龍蝦（半隻）</p><p>每人均送半隻扒龍蝦。波士頓龍蝦開邊，淋上以芝士、胡椒、肉桂等調製的白汁同焗，肉質爽甜，相當juicy。</p><p>龍蝦魚子冷麪（前）、龍蝦慕絲（後）</p><p>龍蝦汁加入凝固劑，口感像一粒粒魚子，配冷麪吃，入口帶鹹香；龍蝦慕絲以龍蝦頭熬成湯，加入黃魚膠粉和忌廉做成，味道濃郁。</p><p>慢煮三文魚釀龍蝦</p><p>三文魚柳低溫慢煮後放入七星形模，釀入鹹香的龍蝦茸，點綴三文魚的鮮味。</p><p>鹽皮龍蝦汁焗鱸魚</p><p>鱸魚放入酥皮內焗，將肉汁鎖緊，肉質爽嫩，魚味濃郁。</p><p>龍蝦分子．滋味自助晚餐</p><p>收費︰成人$288、小童$188<br>日期︰即日至8月31日<br><br>城景閣（27833287）<br>油麻地窩打老道23號城景國際1樓</p><p>$188滋潤秋食鯛魚</p><p>位於東涌的Essence，位置稍偏遠，但其自助餐一直不乏捧場客，更要早於一個多月前訂位。即將踏入九月，餐廳會新推「賞秋．嚐秋自助晚餐」，總廚輝哥從世界各地搜羅靚食材，包括喜馬拉雅山野生蜜糖、日本南瓜等，炮製美食如脆炸鯛魚配野蜂蜜甜酸汁，鯛魚當造，肉質特別結實鮮甜，大廚更以喜馬拉雅山野生蜂蜜來調製醬汁，清中帶甜，相當滋潤！另外一味檸檬金桔蜜燒雞，師傅將攪碎的金桔、檸檬釀入雞內燒，再將滲滿雞汁的餡料取出，煮成醬汁淋在雞上，雞肉內外都帶果香，雙重滋味。</p><p>脆炸鯛魚柳配野蜂蜜甜酸汁</p><p>鯛魚外皮炸得鬆脆甘香，肉質結實鮮甜，以喜馬拉雅山野生蜂蜜做醬汁，清甜滋潤。</p><p>檸檬金桔蜜燒雞配芝士薯茸</p><p>選用新鮮芝麻雞，肉質鮮甜嫩滑，以檸檬金桔釀製，果香馥郁，令外皮更加香甜鬆脆。</p><p>鯖魚紅菜頭沙律配香醋芥末汁</p><p>鯖魚以慢火浸熟，肉質腍滑，拆肉加入清甜的紅菜頭，配酸中帶嗆的香醋芥末汁，是一道醒胃沙律。</p><p>榛子南瓜批</p><p>以清甜日本南瓜仔打成細滑的慕絲，再配鬆化的牛油批底及蜜糖焗香的原粒榛子，香甜！</p><p>賞秋．嚐秋自助晚餐</p><p>收費︰成人$188、小童$138（10月3日除外）<br>日期︰9月1日至11月30日<br><br>Essence（36028808）<br>東涌文東路51號諾富特東薈城酒店大堂</p></body></html>