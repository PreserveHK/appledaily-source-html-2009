<html><header><meta charset="utf-8"><title>隔牆有網：黎三萬　陳一諤　紅爆網絡</title></header><body><h1>隔牆有網：黎三萬　陳一諤　紅爆網絡</h1><p>八方剛剛先知道，原來香港人係咁浪漫嘅！根據網絡搜尋器Google統計嘅香港十大紅人結果顯示，年初喺加勒比海同男友Vivi一齊曬日光變咗曬月光嘅章子怡，係09年上半年本港網民搜尋得最多嘅人物。<br>想喺網絡走紅，方法多的是，唔一定要露肉。「三萬港女」黎潔瑩只需要喺《星期日檔案》分享一下港女心態，已經紅到冇朋友。黎三萬自稱畢業冇耐就月入三萬，追求佢嘅異性都冇佢搵咁多，以典範港女姿態殺入Google紅人榜第八位。<br>香港大學都算係咁，今年出咗兩位風雲人物。黎三萬係港大中文系畢業生，破天荒亂噏六四被轟落台嘅港大學生會會長陳一諤亦打入十大紅人榜，以第九位僅敗於港女師姐。今年係六四20周年，「六四」本身都名列Google香港十大熱門搜尋詞彙一席，至於最熱門嘅搜尋詞彙就係SwineFlu（豬流感）。</p><p>09上半年Google風雲人物</p><p>排名：1　人物：章子怡<br>因乜事咁紅：海灘裸曬<br><br>排名：2　人物：蘇珊博伊爾<br>因乜事咁紅：蘇格蘭靚聲村姑<br><br>排名：3　人物：米高積遜<br>因乜事咁紅：離奇猝死<br><br>排名：4　人物：美瑾霍士<br>因乜事咁紅：《變形金剛狂派再起》女主角<br><br>排名：5　人物：許宗衡<br>因乜事咁紅：身為深圳市長違紀涉及內地女星<br><br>排名：6　人物：G.E.M.<br>因乜事咁紅：17歲巨肺女新人歌手<br><br>排名：7　人物：梁洛施<br>因乜事咁紅：同李澤楷誕下長治<br><br>排名：8　人物：黎潔瑩<br>因乜事咁紅：港女言論惹怒網民<br><br>排名：9　人物：陳一諤<br>因乜事咁紅：身為港大學生會會長亂噏六四<br><br>排名：10　人物：AdamLambert<br>因乜事咁紅：今年《AmericanIdol》亞軍<br><br>資料來源：Google香港、《蘋果》資料室</p></body></html>