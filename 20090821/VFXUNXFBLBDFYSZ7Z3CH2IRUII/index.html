<html><header><meta charset="utf-8"><title>PS3薄版　9．1開賣平售$2,399</title></header><body><h1>PS3薄版　9．1開賣平售$2,399</h1><p>人生兩難，莫過於9月1日推出薄版PS3！如果我仲係學生哥，究竟應該通宵排頭位，抑或培養心情迎接第二朝新學期？太吸引喇！話晒香港係全球首賣地，俾你搶到頭位，隨時唔止上頭版，連CNN都要搵你訪問，唔光宗耀祖都幾難！更重要係機價平過上一代，暑期工儲夠錢，肯定焗買！<br><br>記者：陳國輝<br>攝影：楊錦文</p><p>薄1/3舊版插水$500</p><p>「拎上手，都唔算好輕啫！」多位行家首次親身接觸薄版PS3，都有呢種感覺。或者咁講，上一代實在太笨重，你話今次冇改良過？肯定假嘅！數據會證明一切：以上代80GB為例，嗰陣厚度達98mm，重4.4kg，拎出街直頭好似搬屋咁款；呢次厚度縮減至只有65mm，重量更得3.2kg，縮水三分一唔在講，機面仲由原來鋼琴面換為磨砂面，手感唔同晒！顏色暫時得炭黑一種，官方話未有計劃推出其他顏色。可能覺得，薄版嘅新面貌唔算太吸引，極其量只係個Look換咗少少，激進程度點都唔及當年推出PS2薄版咁爆！今次稍為令Fans安慰嘅，係HDD加大至120GB，話明可以拆殼更換；而手掣亦改用DUALSHOCK3震掣，啱晒玩動作Game嘅朋友。另一方面，SCEH已經喺美國發佈消息，指80GB舊版會跌至299美元，約莫比香港行貨平$500，至於香港SCEH就未公佈任何減價消息。</p><p>升3.0玩盡Bravia功能</p><p>首批主機已升級為Firmware3.0，最值得一提，係某啲分唇只有薄版PS3先能夠做到，呢樣就係結合Bravia電視嘅操作模式。舉例說，今次主機內置BraviaSync，單憑一個電視遙控器，就能夠操控PS3嘅XMB選單（XrossMediaBar），控制佢播片或者聽歌，唔再依賴手掣操作；另外，主機仲增設「SystemStandby」模式，意思係當Bravia電視熄機嗰陣，PS3亦會隨之自動關掉。</p><p>藍光現場實試<br>開得慢　聽得靜</p><p>薄版撈碟較為慢少少；試聽5分鐘，運作尚算寧靜，唔似舊版咁會發出噪音。</p><p>試BD　竟窒格!?</p><p>試插《新宿事件》，好似有啲窒格；真係唔知係部PS3、32"Bravia，抑或碟問題。</p><p>《首賣會》資料</p><p>日期：2009年9月1日<br>發售時間：凌晨12時<br>排隊時間：8月31日晚上8時<br>地點：銅鑼灣京士頓街9號LCX<br>首賣限定：贈品總值超過$2,000<br>查詢： http://asia.playstation.com </p><p>Profile</p><p>處理器：CellBroadbandEngine<br>記憶體：256MBXDRRAM/256MBGDDR3VRAM<br>光碟：Blu-ray、DVD、CD<br>硬碟：2.5"SATA120GB<br>網絡：Wi-Fi、Bluetooth<br>端子：3組HDMI、AV、光纖<br>體積：290×290×65mm<br>重量：3.2kg</p></body></html>