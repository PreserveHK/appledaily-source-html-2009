<html><header><meta charset="utf-8"><title>「發燒咳嗽全身疼痛」豬流感Stephy網誌呻苦</title></header><body><h1>「發燒咳嗽全身疼痛」<br>豬流感Stephy網誌呻苦</h1><p>鄧麗欣（Stephy）成為首位香港藝人被確診感染豬流感，即時引起娛樂圈的大恐慌，人人自危，擔心成為下一個帶菌者。昨日是Stephy自我隔離的第二日，留在寓所休養的她即在網誌內報告病況。</p><p>豬流感肆虐全球，前日鄧麗欣成為首位香港藝人被確診感染豬流感，由於她連日來出席多個公開活動，所以她被證實受感染後，即時引起整個娛樂圈的大恐慌，藝人歌手人人自危，擔心成為第二個受感染者，現時Stephy安心留在家中作自我隔離，並會按時服藥及量度體溫。</p><p>速更正網誌錯字</p><p>昨日是Stephy隔離的第二日，由於不少歌迷對她現時的病況十分擔憂，所以昨日Stephy就在其個人網誌內發表《生病》文章報平安，並坦言事前沒想過事情會發生在自己身上，她更表示「病菌實在太厲害，反覆的發燒、咳嗽、全身疼痛、沒胃口……謝謝母親懷着無懼的精神來照顧我，謝謝所有朋友、同事的短訊慰問……希望在前幾天有跟我接觸過的朋友會安然無恙。」未知Stephy是否有病在身的關係，所以未有再三校對錯別字，她在《生病》中將菌寫成「箘」，不過未幾她便迅速更正了。<br>至於與Stephy情同姊妹的吳雨霏（Kary）原來三日前也發燒，Kary和森美昨日到會展出席電腦節活動，她除了在台上沒戴上口罩外，其他時間她都全程口不離罩，她說：「我有喺醫院check過，報告就冇事，發咗兩日燒，我肯定冇事先出嚟做嘢。我有同Stephy通電話，大家互相慰問，如果自己有事就會自我隔離，唔會太驚，我家每隔一小時仲會探熱量體溫。」<br>有兩名小朋友的森美也透露其中一個發燒，他說：「睇咗醫生，退咗燒都冇咁擔心，為工作人員同家人着想，自己返屋企都會戴口罩。」森美日前在《機器俠》首映碰見Stephy，他說：「當日唐素琪都有去睇，嗰時佢已經有啲唔舒服，佢睇睇吓仲唔舒服到走咗，其實我哋金牌大風應該改名叫做金牌傷風呢。」金牌大風發言人陳小姐昨日證實唐素琪因肚屙才提早離場，現已康復。<br>至於與Stephy共用同一患豬流感助手的側田，前晚有份演出在會展舉行的新城音樂會，但當晚他主動表示不接受訪問，不知是否擔心自己隨時中招而傳染給傳媒。</p><p>余文樂自我隔離</p><p>余文樂本周三與Stephy一同出席三星數碼活動，令他成為高危帶菌者，現時他沒有出現病徵，但為了安全起見，樂仔詢問醫生意見後自我隔離數天，並密切留意當日活動上的三星同事情況。<br>台灣方面，周一（17日）在港出席賑災騷的陶喆上周五（14日）已出現流感病徵，但沒有與Stephy碰面。<br>此外，無綫和有線要求曾採訪過Stephy的記者及攝影師留意是否出現病徵外，也要求他們在採訪藝人前後都消毒咪高峯，以防傳播病菌。<br>採訪、攝影：陳寶明、張俊銘、馬建華</p><p>Stephy網誌原文</p><p>生病<br>沒想過這些事情會發生在自己身上<br>病菌實在太厲害<br>反覆的發燒、咳嗽、全身疼痛、沒胃口<br>這刻更加感受到健康的可貴<br>吃過藥睡夠了<br>今天終於好了一點<br>謝謝猛烈的陽光帶給我一點朝氣<br>謝謝老闆送來的花籃<br>謝謝母親懷著無懼的精神來照顧我<br>謝謝所有朋友、同事的短訊慰問<br>謝謝歌迷們的留言關心<br>小小的病痛也算是一種福氣<br>你們的愛足已替我打敗病菌<br>我很快便會康復過來<br>大家不用太擔心！！<br>在此我敬祝大家身體健康<br>還有希望在前幾天有跟我接觸過的朋友會安然無恙。</p><p>Stephy10日內去勻港九</p><p>8月10日　活動：到紅磡出席金牌大風一周年聚餐<br>出席藝人、名人：傅穎、吳雨霏、方力申、張惠妹、羅志祥、棒棒堂、周筆暢、梁漢文、蘇永康（左圖）<br><br>8月11日　活動：到尖沙嘴為中國女排打氣<br>出席藝人、名人：國家女排成員（右圖）<br><br>8月16日　活動：到柴灣舉行簽唱會<br>出席藝人、名人：沒有其他藝人<br><br>8月17日　活動：到亞洲國際博覽館出席賑災騷<br>出席藝人、名人：陳奕迅、陳芷菁、曾寶儀、房祖名<br><br>8月18日　活動：到會展出席《機器俠》首映<br>出席藝人、名人：方力申、吳京、甘薇<br><br>8月19日　活動：到灣仔出席數碼相機活動<br>出席藝人、名人：余文樂<br><br>資料來源：《蘋果》資料室</p><p>全城熱話：莊思敏胞妹染豬流感</p><p>患上豬流感的鄧麗欣現在留在家中休息及自我隔離，但由於她在潛伏期中四出到公開場合工作，故此不少圈中人也相當關注事件。　採訪：林妃</p><p>莊思敏：我個妹莊思華兩個禮拜前都豬流感，我都有陪佢睇醫生，第二日仲要去第二度做嘢，好彩我冇任何病徵。醫生都話佢輕微，所以唔使入院。</p><p>鍾舒漫：早幾日亞洲博覽館做嘢見到Stephy，但太多人冇機會傾偈。我今日上保母車，司機同我講，之前佢係車過Stephy，不過睇報道知Stephy話自我隔離一星期。</p><p>張敬軒：16號晚Stephy有講佢唔舒服，我哋都有靠近啲傾偈。佢確診咗之後，我夜晚11點幾已經去醫院驗查，check咗鼻黏膜、喉嚨都冇事，但穩陣起見我都拎咗啲特敏褔。</p><p>黃耀明：每個人梗係要注意個人衞生，但係都會有疏忽嘅時候，不過豬流感家嘅傷害程度冇預期咁勁，仲變成好似一路會發生嘅病，所以大家唔使咁恐慌，我都希望Stephy快啲好番。<br><br>梁漢文：我估佢喺澳門拍戲出事，另外患豬流感嘅助手除咗主要跟Stephy，都有跟側田，希望側田無事，若果唔係會麻煩啲，阿田成日喺錄音室做嘢，監製同啲咪都好易有事。<br><br>曾志偉：冇事嘅，只係變種感冒菌啫，唔使大驚小怪，方力申企佢隔籬都唔驚啦。我日前先同小方同飛機去拍戲，都冇事，不過其實有感冒戴口罩係好應該。<br><br>楊思琦：佢都唔想o架，不過家都有得醫，所以唔使擔心，其實大家都應該多注意洗手同清潔，總之希望佢快啲好番</p></body></html>