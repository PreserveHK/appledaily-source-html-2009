<html><header><meta charset="utf-8"><title>熱辣辣浸溫泉　布堅尼異變</title></header><body><h1>熱辣辣浸溫泉　布堅尼異變</h1><p>送得自由神像給美國，我相信法國很自由。至布堅尼事件，方明人家係自由地露，不准不露！別再歐洲月亮特別圓，馬來西亞怡保其實更自由！唔露者，可包頭着衫到打捫浸溫泉；o靚模者，可熱褲背心當西柚西施；飢渴者，可叫隻走地雞大快朵頤，選擇權在手，自由馬拉萬歲！<br><br>記者、攝影：吳允冲<br>鳴謝：馬來西亞旅遊促進局、馬來西亞航空</p><p>着晒衫褲落水</p><p>穆斯林婦女早該來馬來西亞游泳！在打捫的水上樂園內，包保佢穿多層布堅尼也沒問題！你看那一群回教少女全身着衫，披埋頭巾在嬉水的奇景，就連華人男女都愛着T-shirt游水，真弔詭!泳池都算，密密實實浸溫泉唔會好熱咩？你無睇錯，這裏的確有個天然溫泉，泉水約30℃。放眼四周，原來公園被石灰岩山圍着，地形奇特，氣溫比吉隆坡低幾度。公園除了有滑水梯、溫泉和人造沙灘，還有老虎園。從馬戲團拯救回來的老虎在這裏好食好住，開枝散葉。我以極近距離接觸，老虎睩大對眼望住我，溫馴到好似貓一樣﹗</p><p>TheLostWorldofTambun<br>地址：No.1,PersiaranLagunSunway1,SunwayCityIpoh,31150Ipoh,Perak,Malaysia<br>網址： http://www.sunway.com.my/lostworldoftambun/main.asp <br>門票：成人票$55</p><p>打捫柚大過頭</p><p>打捫的沙礫土含有豐富礦物質，加上山水靚，盛產清甜多汁打捫柚，個個大過你個頭。我前往的果園，採用有機肥——即雞屎，加酵素做肥料，殺蟲水都不用落，所以連柚皮都食得。紅色的酸甜柚，含豐富胰島素；白色的甜柚，入口爆汁又不澀，邊吃柚子邊講嘢，柚子汁像花灑亂噴！農場仲出產紅火龍果、石榴等。但我們一行人，目光離不開周地走的大肥雞。肥雞們天然放養，不吃雞粟，更會啄田雞吃。我想，雞呀雞……你的肉一定結實鮮甜！園主冼太好像已看穿我心事：「好多人嚟到都吼我哋啲雞！」也許是我饞相畢露，「你聽日再嚟！我請名廚煮餐你食﹗」Yeah！<br>翌日，肥雞少兩隻，已變白切雞，等着我們開餐。冼太請來的名廚梁農夫，在馬來西亞已出版了多本食譜。他以果園柚子、走地雞入饌，還用紅火龍果發酵做酵素，加入菜中，就連湯都有火龍果的酸甜味，湯渣都變成開胃前菜，只是他忘了跟我說，其實酵素含有微酒精，喝多兩杯，我醉了……
</p><p>高晶農業（柚子園）<br>地址：158258A,JalanAmpangTambun,31400Ipoh<br>電話：（60）5-5497309</p><p>100%魚肉三寶</p><p>吃得多打捫柚，胃口大開，友人帶我去怡保拮魚蛋。在我的認知中，魚蛋是少少鯪魚肉加大量麪粉和味精打成，但在怡保，魚蛋都是以百分百魚肉製成。忠記的魚肉以新鮮海魚豆腐魚打成魚茸，入口彈牙有魚味，將魚肉釀入蔬菜炸，款式有16種之多，除了茄子、青椒等基本三寶，還有沙葛、羊角豆……街坊熱烈捧場。齋吃魚蛋太寡，不妨配一碗米粉，有亞參喇沙、咖喱、清湯3款湯底。隔籬檔的紅豆冰都好正o架。</p><p>忠記大樹頭炸料粉<br>地址：652,JalanKing,PasirPinji,Ipoh</p><p>醉翁之意不在柚</p><p>是發夢嗎？我夢見馬拉天使了嗎？為何有穿着背心熱褲的少女一字排開，笑容滿臉向我獻殷勤？「要唔要買個柚食呀？」柚我已吃了很多，但冰淇淋卻不怕食呀！原來我已來到柚子西施的盤踞地，這裏一行幾十間柚子店，都以青春西施作招徠，比起台灣的檳榔西施拋胸露臂，馬拉西施以大籮柚迎戰……呃，是大碌柚，馬拉始終係回教國家嘛，比起水上樂園的少女們，這兒算是全馬拉最清凉了！<br><br>地址：HentianLimau,Tambun</p><p>百年花生糊</p><p>要出名並不須豪裝，一架車仔兩張膠椅，兩父子和一煲自磨花生糊，就足以街知巷聞。在路邊擺檔的李伯，從爸爸手中接手芳記，到現在與兒子一齊擺檔，小小的車仔檔已有百年歷史。「我朝朝四點開始磨花生，一次要磨30斤呀﹗」李伯日日用石磨磨新鮮花生做糊，麻芝（像糖不甩）也是即叫即做。花生糊滿滿花生香，兼有米香，但不涸喉也不膩，好滑好滑，令我有搽上身的衝動……</p><p>芳記麻芝<br>550A,JalanQueen,PasirPinji,Ipoh</p><p>Dos&amp;Don'ts<br>囗白咖啡做手信</p><p>怡保最出名的是白咖啡，咖啡因比普通咖啡低，沒有苦澀味，只有咖啡香，半夜飲都唔怕會瞓唔着。
</p><p>出門提一提</p><p>簽證：持BNO或特區護照均免簽證。查詢：28210800（馬來西亞領事館）<br><br>機票：乘馬來西亞航空來回吉隆坡，票價$1,460起。查詢： http://www.malaysiaairlines.com <br><br>貨幣：1馬幣約兌2.2港元（文中價錢已折算港元）<br><br>電壓：240V，三扁腳插座</p><p>下周馬來西亞怡保有驟雨，24-26℃</p></body></html>