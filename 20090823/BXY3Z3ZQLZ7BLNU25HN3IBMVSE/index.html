<html><header><meta charset="utf-8"><title>轆Book：六代GTI首配XDS　昂首入彎唔推頭</title></header><body><h1>轆Book：<br>六代GTI首配XDS　昂首入彎唔推頭</h1><p>甩尾聽得多，啱啱相反嘅就係推頭，意指轉向不足，好似扭極軚都唔咬彎咁，通常喺頭轆車出現。不過剛到港嘅第六代GolfGTI，首度加入XDS電子差速系統，劈急彎依然有足夠循迹性，將頭轆車推頭老毛病消除，玩起六速DSG波箱時可以更肆無忌憚。<br><br>記者：徐影龍<br>攝影：林栢鈞<br>Model：Rorain@PureModels</p><p>微升10匹但更慳油</p><p>五代Golf口碑實在太好，一有消息話六代到港，網上討論傾嘅唔係新車有乜優點缺點，而係苦惱緊換咩級數新版Golf好。入門版18萬有找，歐洲小跑仲要有Turbo，真係十分無敵，身邊正正有心急同事即放追買Golf，而高一級行TwinCharger既GT版，貴幾萬亦一樣銷情凌厲。望住周街五代Golf，我仍忍得住唔流口水，心中只係等待今日呢部GTI版出現。<br>用上大家耳熟能詳嘅2.0TSITurbo偈，210匹馬力比第五代僅高出10匹，亦不及30周年Pirelli版，更遑論未推嘅六代R32，但GTI引擎經重新調校，特別針對耗油同環保而改良，首先每公升油比舊款約可行多1.2km，少數怕長計，馬力大咗但幫你慳油慳錢，已經值得一讚。而二氧化碳排放亦達到170g/km標準，最重要係210匹配DSG波箱，係香港行已經幾無敵，更莫講代步返工之用，喺享受大馬力小鋼炮之時，亦叫為環保盡一點力。</p><p>電子差速轉向十足</p><p>對於一架小跑車，新版GTI馬力輸出已經超晒標，但最好玩嘅，當然係福士聞名天下嘅DSG波箱，呢Part亦係Golf打贏對手嘅必殺技之一。DSG雙極力子轉波，上上落落靈活迅速，N年前已不遜於靠人手轉波嘅棍波速度，對彎多路急嘅情況，GTI發揮得相當淋漓盡致，急彎前修正速度，波箱快速醒目地拖低波，畀油出彎時亦懂升波加速，喺「大清」來來回回揸完兩粒鐘，坦白講，唔係因為手痕，根本毋須動用+/-波模式，人手拖波、升波已近乎多餘，六代DSG依然值十粒星。<br>新版GTI賽車化底盤當然重要，配合首次加入嘅XDS電子差速系統，令到入彎時提升輪胎循迹能力，大大減低頭轆車轉向不足嘅老毛病，可算係EDS電子限滑差速系統改良版。GTI比其餘兩款1.4LGolf，明顯分別是前軸調低22mm、後軸則調低15mm，令車身重心更低，另外防傾桿同紅色卡鉗、Brake碟規格亦有所不同。</p><p>泊車鏡頭自動隱藏</p><p>新版喺外形上跟舊款比無太大變動，但你毋須擔心無人知你換咗新車，事關細微改動位多不勝數，如一大列蜂巢間隔黑色頭泵把，車首亦多咗起角骨位，無舊款咁圓潤。裙腳加咗黑色擾流，尾燈同尾翼亦有不同。<br>車內配置一樣多嘢改，軚盤加入頗多鍍銀裝飾，功能鍵亦變得更立體有型。雖然新舊中控台輪廓九成相似，但換上更大TouchScreen屏幕，最重要首次加入後泊鏡頭，一入R波，車尾福士Logo自動揭起，露出隱藏嘅ParkingCamera，泊完車識自動匿番埋，唔怕日曬雨淋損壞鏡頭，相當之貼心。</p><p>VolkswagenGolfGTI</p><p>引擎：1,984cc直四＋Turbo<br>馬力：210bhp/5,300-6,200rpm<br>扭力：280Nm/1,700-5,200rpm<br>傳動：六速DSG+/-波箱，頭驅<br>售價：$318,000<br>查詢：VolkswagenHK（36989688）</p></body></html>