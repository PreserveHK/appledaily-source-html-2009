<html><header><meta charset="utf-8"><title>隔牆有耳：隱形粗口車牌偷雞過關 - 李八方</title></header><body><h1>隔牆有耳：隱形粗口車牌偷雞過關 - 李八方</h1><p>政府推出自訂車牌呢壇嘢差唔多成三年，由於運輸署規定，車牌唔可以令人反感，亦唔可以帶有品味低俗或不雅含意，所以咁耐以嚟，都好少見有出位車牌拎出嚟拍賣，但最近有市民成功突圍，自訂疑似粗口諧音嘅車牌，仲成功通過運輸署審核，推出拍賣。</p><p>同樣以5000元到手</p><p>喺啱啱過去嘅星期六自訂車牌拍賣會上，出現咗兩個蠱惑車牌，一個係「19B0Y」，一個係「USH0」。喺現場嘅讀者Ronald同八方講，前者疑似廣東話粗口「濕X仔」，後者好似洋人罵人"Youasshole"。但由於自訂車牌唔准有英文字I、O、Q，以免混淆數目字1同0，所以拍賣官讀出個牌時，只係講1、9、B、0（零）、Y，台下冇人識笑。<br>運輸署資料顯示，「19B0Y」喺拍賣會上未能售出，所以收特別費用5,000蚊分配番畀申請人。「USH0」就有人用底價5,000蚊投到，冇人爭，極可能係申請人自己投番。Ronald話：「市民申請自訂車牌時，運輸署呢樣唔得，嗰樣唔得，但粗口車牌竟然都得。」<br>不過，優質幸運車牌中心董事顏文翰話：「真係各花入各眼，係咪粗口睇你個腦平時諗乜嘢。」佢話，呢兩個車牌只算踩界，「19B0Y」可以係19歲仔，「USH0」可以係姓何人士嘅英文名縮寫。反而佢接過一宗更明目張膽嘅個案，「有個後生仔客叫我幫佢申請自訂車牌『0N99』，我話實唔批，佢都要試。」最終運輸署真係話個牌品味低俗，唔批。<br>顏生話，其實大部份車主都唔會申請粗口諧音車牌，以免有失身份，「而且掛喺架車度，咪好似鬧自己係『濕X仔』？」佢又話，近排經濟好番啲，除咗自訂車牌，傳統車牌生意都幾好，佢最近有個「AA8XX」賣咗成十幾萬，比上次AA牌貴五成。</p><p>運輸署商議後接納</p><p>運輸署就回應八方話，署長審批「19B0Y」同「USH0」時，已經徵詢其他部門同審核委員會意見，署長講明該兩個組合可能帶有特別含意，包括粗俗俚語同中文解釋等，結果大家喺平衡各方面下，決定接納呢兩個申請。<br><br>mailto:pf_lee@appledaily.com</p></body></html>