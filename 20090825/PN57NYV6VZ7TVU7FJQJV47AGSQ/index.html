<html><header><meta charset="utf-8"><title>轆Book：Skyline底盤　SUV乘出跑味</title></header><body><h1>轆Book：<br>Skyline底盤　SUV乘出跑味</h1><p>結合Coupe和SUV風格，亦即是之前歐美推出的INFINITIEX的最新日本版車系，改名叫Crossover，就係要話俾車迷知下身有Skyline底盤、G37的VQ37VHR偈，上身內櫳有SUV的豪華感及實用性。330匹馬力，的確係有實力衝出亞洲。<br><br>文：米高<br>攝影：王文忠<br>Model：Polly@PureModels
</p><p>330匹力挑歐美</p><p>矜貴在罕有，7月才在日本推出的SkylineCrossover，水貨已經到港。難得SUV外形有雙門跑車的瀟灑，又兼備高闊視野的駕駛樂趣，正適合香港人貪心貪新性情。背上Skyline之名，3.7公升V6偈有330匹馬力，試車日踩油上斜都湧住去，7前速加減波波段密而順，又係廠方實力表現，而且這部是四驅版本，論性能及操控，基本上沒有日本SUV可比。仲有，9.1km/L耗油量，對如此規格來說已有驚喜，不算太揮霍。如果繼續要固執地同人比較，我可以答你，同時見到有人開Crossover同Cayenne，我會覺得開Crossover的更有型。<br>內裝擁有Skyline車系一貫的豪華感，最實際之處，即係買車後最常用設備相信會係Crossover後座具備的電動摺叠功能，變型不會再滿頭大汗。另配備方面7個揚聲器配置、定速巡航控制系統、電動調整座椅及鏡頭、AFS轉向頭燈等，而這部頂級版TypeP更加配備AroundView360°環境預視系統，可透過中控台規劃L位或S位泊車線路，同時觀看車後情況，會係失魂司機最愛。</p><p>NissanSkylineCrossover
</p><p>引擎：3,698ccV6引擎<br>馬力：330ps/7,000rpm<br>扭力：36.8kgm/5,200rpm<br>傳動：7前速加減波，四驅<br>車價：$530,000起<br>查詢：富利堡（28776700）</p></body></html>