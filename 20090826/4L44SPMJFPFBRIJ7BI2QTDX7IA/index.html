<html><header><meta charset="utf-8"><title>LGGD900透視裝</title></header><body><h1>LGGD900透視裝</h1><p>喺時裝界聽得太多，能夠將透視裝概念複製落手機，應該係第一次！主角LGGD900，又名Crystal；顧名思義，一塊全透明Keypad已經係最大賣點，日前仲搵嚟本地時裝設計師，以Metallic、無縫、線條感等元素，設計出兩件風格不一嘅透視裝，敢唔敢着出街就唔知。手機？梗係要拎出嚟晒命啦！<br><br>記者：陳國輝<br>攝影：譚盈傑</p><p>前後殼透到底</p><p>唔推蓋嘅話，GD900只不過係一款好普通嘅Touch滑蓋手機，毫無特色可言。首次接觸，相信估唔到滑出嚟嘅Keypad，竟然係一塊全透明數字膠板。以為係玩具？唔出奇，事關佢晶瑩剔透，睇落真係有幾分似家居裝飾品；點樣將電路片植入Keypad唔重要，最緊要係睇落夠Grand，特別當你篤一吓Keypad，數字及英文字母就會慢慢發光，除咗以前衞，都唔知仲可以用乜去形容。<br>原來機背都另有乾坤，齋睇表面，以為採用直紋線條設計，點知拆開個殼一睇，先知道機殼本身有百分之五十都係全透明，至於其餘嗰百分之五十，則由漸變色所組成，電池、SIM卡位仿似全部隱藏晒，認真估佢唔到！</p><p>DetailsSnap</p><p>無縫輕觸鍵盤</p><p>概念固然跟Fashion有啲似，但除咗前衞，其實佢仲係一塊觸控式鍵盤！與早前機種一樣行S-Class介面，搵手指Fing一下，就可以揀聯絡人、點歌，甚至可利用特殊符號嚟打開某種分唇，咪話唔盞鬼呀！但試過寫中文SMS時，識別能力似乎唔算強；另外屏幕本身亦支援FullTouch系統，不禁想問吓：既然3"芒已經做到晒所有嘢，咁透明Keypad唔通純粹為靚？</p><p>制式：WCDMA/GSM四頻<br>體積：105×52.8×13.5mm<br>重量：約121g　屏幕：1,600萬色TFT芒<br>通話時間：360（2G）/240（3G）分鐘<br>備用時間：300小時<br>主要功能：S-Class立體介面、9款M-Toy遊戲、內置1.6GB、800萬像素相機、HSDPA、22款音樂均衡器、手寫識別、WiFi<br>查詢：LG（35437777）</p></body></html>