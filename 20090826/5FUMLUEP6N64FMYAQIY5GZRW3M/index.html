<html><header><meta charset="utf-8"><title>轆Book：闊尾還我自由</title></header><body><h1>轆Book：闊尾還我自由</h1><p>Honda繼小改款Stream豪華版2.0RSZ後，緊接引入入門版1.8RS到港，唔同RSZ鬥豪華，卻換上全新技術嘅1.8公升i-VTEC環保引擎，Sell慳家；車身設備唔多但算齊兼夠用，最重要係車尾第三排特別闊，係真正坐得人放得腳嘅尾排，長腿Model坐落去化妝、換裝乜都得，自由度勁高。<br><br>記者：梁美甜<br>攝影：王文忠<br>Model：Tiffany@TheGroup</p><p>尾排闊落</p><p>自問出身草根，從來唔明白，點解部車副偈係V10、V12，要成500匹至叫夠用；從來唔明白，點解部車要叫價成幾百萬甚至千萬至叫夠撐；香港地邊有公路高Support到500匹馬力嘅車行駛呢？行到110km/h已經到頂，超級引擎都只係細細力踩下油門已要收油。<br>自問眼光短淺、銀根短絀，「奢侈」唔起，實用七人車至實際，全新小改款StreamRS，1.8公升引擎經調校後，較以往更慳油、燃油效益更好之外，最重要係新車所標榜嘅寬闊尾排的確比以往更鬆動，雖不及Picnic般寬裕，但相比Wish則有過之而無不及，誇啲講句，坐喺尾排點轉身、化妝裝身都容易方便，幾百匹馬力對乘客嚟講意義不大，但揸StreamRS，起碼坐尾排幾位姨甥仔唔會嘈嘈閉詐晒型！</p><p>大手配置</p><p>既然係全新小改款，新車就算係入門版當然要換上唔少新配件，而新Stream無論係豪華版抑或入門版，都大手筆地加入大量新配件同設備，如全新頭尾泵把、側鏡連指揮燈、尾燈組及尾喉、新式合金輪圈等，外形靚仔咗而神氣咗，唔仔細睇恍如大部啲嘅私家車般。內裝方面，全車換上真皮座椅連「RS」Logo、全新方向盤連新增多功能鍵、前座中置手枕及置物位等。美其名小改款，卻鮮有地大手添置呢！<br>最重要係新車副偈犀利咗，搭配五前速自動波，馬力輸出高達140匹，當然一樣有大熱嘅「ECO」模式，就算Keep住時速60、70公里都只係千零轉，可見新車相當慳家，配合七人MPV功能，以平日坐兩、三人及載少量雜物、假日坐足七人嘅家庭用家而言，絕對符合經濟效益啦。</p><p>HondaStreamRS1.8/$199,880規格</p><p>引擎：1,799cc直四i-VTECLEV<br>馬力：140ps/6,300rpm<br>扭力：17.7kgm/4,300rpm<br>傳動：五前速自動波箱<br>查詢：合群汽車（23802231）</p></body></html>