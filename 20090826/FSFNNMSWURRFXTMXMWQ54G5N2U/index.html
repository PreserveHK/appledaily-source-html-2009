<html><header><meta charset="utf-8"><title>搵食地圖1：和食長龍店：吳彥祖壽司　日賣500碟</title></header><body><h1>搵食地圖1：和食長龍店：<br>吳彥祖壽司　日賣500碟</h1><p>香港人一向講效率，走路快、搭車快、說話快，偏偏城中就有多間長龍店，吸引食客心甘命抵，花上個多小時排隊等食，這些長龍更是越排越有，越夜越精采，到底不敗長龍背後有甚麼謎底？<br><br>記者︰黃家欣<br>攝影︰譚盈傑、梁細權、周旭文<br>模特兒︰Kitty@PureModels</p><p>明星效應　等30-60mins</p><p>MonsterSushi去年開店已備受注目，除位置食正人流最旺的朗豪坊，另一大賣點就是老闆之一吳彥祖親自創作多款壽司，不少粉絲聞風而至，至今每晚七點左右便開始結集人龍，直至十時長龍依然未有消散迹象，平均要排半個小時至一小時才有得食，相當誇張。主打創作壽司的Monster，每兩個月都會轉一次新menu，保持新鮮感。主廚歐師傅有多年做壽司經驗，功夫紮實，所做菜式均由傳統煮法上發展出來，以新式包裝呈現。食刺身一般只會蘸豉油、wasabi，Monster上月推出的7點創作刺身，就有七款新鮮配搭，如八爪魚配甜酢，以甜酢浸着海帶，味道頗酸，但蘸八爪魚同吃，則多了一分鮮味，師傅說海帶酢其實是一種傳統食法，適合配蝦、八爪魚等刺身同吃。另外，師傅還以和牛加肉質相近的拖羅製作卷物，伴以法國黑松露點綴，只$45就食到矜貴食材，難怪識食之人都大排長龍。</p><p>7點創作刺身$138
</p><p>吳彥祖都有份畀idea創作，七款刺身包括帶酸甜的甜蝦配番茄Pacho汁、麻香十足的帆立貝配胡麻醬、清中帶酸的八爪魚配甜酢、鹹香的油甘魚配黑松露、超惹味的火炙咖喱三文魚、鮮甜的象拔蚌配柚子，還有爽脆的北寄貝配紫蘇醬。</p><p>黑松露拖羅和牛卷$45
</p><p>以和牛大腿肉加入口即溶的拖羅製作成卷物，加上鹹香的黑松露，層次豐富。</p><p>美國牛柳他他燒$58
</p><p>採用肉味濃郁的美國牛柳，外面燒得香脆可口，內裏則是鮮嫩的牛肉。</p><p>心之愛情物語$39
</p><p>日本訂回來的心形威化盒夾綠茶雪糕同吃，甜味適中，像兒時吃的雪糕三文治。</p><p>魷魚南瓜餅$45
</p><p>原隻魷魚筒洗淨，將蒸煮過的南瓜茸釀入其中，吃時香甜清新具咬口。</p><p>MonsterSushi（21111118）<br>旺角朗豪坊12樓13號舖</p><p>吉列豬扒　喪等2小時</p><p>早於吳君如跟王貽興多番於電台節目大讚Tonkichi之前，更多識食之人，一早已識來搵正宗吉列豬扒，每次來到位於世貿四樓隱蔽角落的Tonkichi，必有一群人聚於店前，不分閒日假日，平均等候時間超過兩小時；現在預訂位，要排到12月！餐廳做正宗日本吉列豬扒，選用肉質嫩滑的鹿兒島黑豚，沾以雞蛋、日本麪粉開成的炸漿及新鮮麪包糠炸香，皮層極鬆脆，咬下有咔嚓聲，油香而不膩，豬扒肉汁鎖緊，蘸上帶酸的秘製豬扒醬同吃，份外滋味。</p><p>吉列大蝦豬扒定食$196
</p><p>蘸上秘製炸漿與麪包糠來炸，大蝦外脆，入面鮮甜，肉質爽口彈牙，與肉汁豐盈的豬扒各有特色。</p><p>Tonkichi（25776617）<br>銅鑼灣世貿中心412舖</p><p>北海道直送拉麪　等30-45mins</p><p>日本北海道的山頭火，03年曾於銅鑼灣拉麪橫丁登場，但因當時水準未能跟日本本店睇齊，最終要退下火線，直至去年中再度登陸康怡吉之島，改以直營方式，所有食材、拉麪均由日本送抵，瞬即成為拉麪店中的No.1長龍店，開店之初平均要輪候45分鐘，才可入店食15分鐘拉麪，但因為流量大，所以近日的輪候時間已稍為縮短至平均30分鐘。山頭火最吸引之處，莫過於由北海道運到的正宗日式拉麪，比平時食到的要硬身、柔韌度高。湯底用豬骨熬足16小時，將膠質等都煲至浮面，再加入日本總店的配方，調配成鹽味、麪豉味、豉油味及辣麪豉四款湯底，入口油份十足，麻香四溢。就連盛拉麪的碗亦由日本運抵，碗身較高且厚，保溫功能特強，吃完整碗麪，還有一份暖笠笠的感覺。</p><p>鹽味豬頸肉叉燒拉麪$98
</p><p>豬頸肉於日本以秘製醬油入味，食前加熱，肉質鬆化帶獨特鹹香，拉麪超彈牙。</p><p>日式撈麪$70
</p><p>撈麪的麪身較粗，煮熟後過冷河，令麪身更為爽滑彈牙，吃時先放入濃湯之中，風味十足。</p><p>吉列豬扒定食$95
</p><p>即叫即炸吉列豬扒外層鬆脆，內裏富肉汁，伴香辣不嗆口的拉麪吃，相當惹味。</p><p>山頭火（29674044）<br>鰂魚涌吉之島百貨1樓</p><p>日式住家飯</p><p>大戶屋是日本有五十年歷史的老牌連鎖食店，跟山頭火一樣，大賣原汁原味和式口味，主打家庭式料理的大戶屋，去年打入香港，今年初已於銅鑼灣開設分店，不過康怡吉之島內的分店依然人氣十足，每逢晚飯時間，總會出現一條逾數十人的長龍於店外，平均輪候時間為30-45分鐘，少點耐性都食不到這口住家飯。長期高踞人氣榜三甲的招牌定食，當中包括拿手炸雞，外皮炸得香脆，入面肉汁充足，雞肉彈牙爽滑，還有自家秘製的炸薯餅，香滑的薯茸混入牛肉及洋葱，香甜具咬口，就連配菜亦毫不遜色，無論是伴碟的椰菜絲、沙律和麪豉湯，都帶一份清新自然的感覺，尤其那個香氣十足，又帶甜味的白飯，一粒粒的，軟度適中，吃不夠還可以添飯，不過一般來說，一份定食已可食到非常滿足！</p><p>招牌定食$68
</p><p>雞肉炸得外脆內嫩，薯餅配方獨一無二，混入牛肉與洋葱，香甜有咬口，配清甜椰菜絲，中和炸物的油份，整體不覺油膩。</p><p>黑醋雞肉野菜定食$68
</p><p>以黑醋調製的秘方醬汁，酸中帶甜，雞肉炸得香脆，伴藕片、南瓜等，香甜清新。</p><p>花魚定食$80
</p><p>將花魚先醃後燒，外層燒得香脆，帶微微焦香，肉質結實軟滑，肉味十足，充滿油份。</p><p>大戶屋（25601991）<br>鰂魚涌吉之島百貨L009舖</p></body></html>