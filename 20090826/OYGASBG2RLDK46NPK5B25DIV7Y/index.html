<html><header><meta charset="utf-8"><title>中環在線：兩公子變左右手　寶哥哥想交棒退休 - 李華華</title></header><body><h1>中環在線：兩公子變左右手　寶哥哥想交棒退休 - 李華華</h1><p>本港藍籌銀行股東亞（023），噚日終於公佈咗業績，經過一輪高層大換班後，噚日首度整整齊齊、總動員會見傳媒同埋分析員，至於今年已屆70高齡嘅主席兼行政總裁李國寶，就繼續坐鎮，暫未言退，初試啼聲嘅就有現任總經理兼集團財務總監鄭則民。</p><p>董事會叫做多兩三年</p><p>寶哥哥喺短短一個鐘都唔夠嘅業績發佈會上，一時玩電話，一時又想昏昏欲睡，台下財記都忍唔住關心一吓寶哥哥幾時退下來，由兩位公子正式接棒。寶哥哥笑笑口咁話，其實自己好想快啲退休，「董事會叫我做多兩、三年，等個市好番啲先，多謝董事會留我。」佢仲希望東亞成為「unbeatablebank（打不垮的銀行）inHongKong」。<br>業績會上，兩位李家公子，民橋（Adrian）、民斌（Brian）成為寶哥哥左右手，對台下提問應答如流。當聽到有傳媒問寶哥哥幾時退下火線，二公子Brian隨即衝口而出：「退完可以出返嚟！」相信寶哥哥聽完之後一定覺得好窩心，二公子反應咁快，又同大公子一齊拍住上，仲有另外兩位副行政總裁李繼昌同埋唐漢城傍實，寶哥哥應該對日後交棒有信心啦！<br><br>李華華<br>mailto:LiWaWa@AppleDaily.com</p></body></html>