<html><header><meta charset="utf-8"><title>轆Book：易洗易過　偷雞一Take過</title></header><body><h1>轆Book：易洗易過　偷雞一Take過</h1><p>時下唔少車主，一星期總有一兩日為愛車洗白白，無水喉通常攞桶水就搞掂。有廿年汽車美容經驗嘅Man師傅教落，「易洗易過唔傷車」就係好嘅洗車水，簡單向部車潑桶水，一Take連洗連過就係好嘢，最好有蠟成份，隨時偷雞連打蠟工夫都慳番㖭。<br><br>記者：梁美甜<br>攝影：王文忠<br>Model：Joanne<br>鳴謝：合誠汽車</p><p>潑洗潑抹洗車有法</p><p>Man師傅話齋，洗車前先掃塵再依「潑、洗、潑、抹」步驟即可。「未濕車前利用唔易甩毛同刮花車面嘅毛布，如『微纖布』咁掃走車身灰塵，再用清水潑濕部車，依產品指示開稀洗車液，一般係兩、三個樽蓋洗車液對大半桶清水，之後用適合手掌大細嘅洗車海綿，由上而下清洗車身，再以清水潑乾淨，最後用吸水布或微纖布抹乾車身，既無水痕亦可避免甩毛刮花車身，咁就大功告成。」
</p><p>一物三用</p><p>可放洗車用品、當水桶裝水，甚至承受到120kg重量，當腳墊用。<br>WashBox，$152（a）</p><p>洗車雙煞：紅威寶＋雞毛掃</p><p>咪以為兩樣係法寶，相反，專家指兩者係洗車煞星，對洗車毫無幫助，Man師傅指：「用紅威寶洗車有機會傷車漆同埋變啞色，失去原來亮澤。若車身黐有鐵粉又或沙石而用雞毛掃嚟掃，就有機會刮花部車。」</p><p>洗白白大測試</p><p>市面上洗車液款式何其多，其中最Hit就有牛魔王嘅UltraShine同埋麗彩嘅AquaDance，前者含有蠟水成份而後者無，就以Man師傅教落嘅「易洗易過」測試一下兩款洗車水。</p><p>懶人偷雞至啱<br>牛魔王UltraShine$88（a）</p><p>易洗易過，更含有蠟水，一次過洗車連打蠟，一般情況下能維持二至三星期效果，簡單而方便。</p><p>測試一：易洗度（★★★★★）</p><p>超多泡泡，污迹同樣一抹即走，可能泡多關係，感覺乾淨啲。
</p><p>測試二：潔亮效果（★★★★★）</p><p>由於含蠟水，洗完車抹乾後更有打蠟後嘅閃亮效果，方便又靚仔。</p><p>測試三：過水能力（★★★★★）</p><p>多泡，但一次過冲走晒，只留少許水迹，過水力強。</p><p>勤力光鮮之選<br>麗彩AquaDance$24（b）</p><p>好多勤力車主都鍾意自己打蠟，未必需要內含蠟水，呢款就易洗易過水，潔淨表現出色，簡單幾個步驟已經可以洗白白。</p><p>測試一：易洗度（★★★★）</p><p>抹車身時無太多泡沫，但依然一抹就去晒水痕同污迹，清脆利落。</p><p>測試二：潔亮效果（★★★★）</p><p>保持車漆光潔效果，乾淨，就手打番個靚蠟，搞掂！</p><p>測試三：過水能力（★★★★）</p><p>冲走泡泡同污糟水，過水力強，只留有少數水珠。</p><p>其餘優之選<br>牛魔王強力濃縮洗車精，$46.4（c）</p><p>美國牌子素來有捧場客，呢款無蠟水但就話唔稀釋都可以去車身柏油迹咁話。
</p><p>SOFT99洗車蠟水，$65.6（a）</p><p>香港汽車美容用品不嬲都用開日本貨，呢款洗車用含有蠟水夠方便，但只限白色車用。</p><p>Carall超強力洗車水K-22，$25.6（b）</p><p>日本名牌Carall夠抵用，廿零蚊起碼用幾個月，要彈咪無蠟水成份無得偷懶囉！</p><p>ShopList</p><p>（a）威信汽車（21457288）<br><br>（b）890汽車用品（24987191）<br><br>（c）金輪汽車配件（27704855）</p><p>NissanQashqai</p><p>今日同合誠汽車借架Qashqai作示範，再遇一次，仍然感到其尾箱超大、放多多物品之餘，仲可坐足五人，實用性真係好高。車架剛性高操控容易，加上車身高視野廣，幾日採訪跑大帽山、錦田、元朗，上山下鄉遊走蜿蜒山路又或者平坦高速都游刃有餘。</p><p>規格：1,997cc　直四CVTC引擎、137匹馬力、6速無段變速+/-波<br>查詢：合誠汽車（22621088）<br></p></body></html>