<html><header><meta charset="utf-8"><title>中環在線：佐丹奴搵農夫唱旺生意 - 李華華</title></header><body><h1>中環在線：佐丹奴搵農夫唱旺生意 - 李華華</h1><p>佐丹奴（709）今年首季同「戲王之王」詹瑞文合辦嘅「CheerUUp」T恤系列，都算幾成功，主席兼行政總裁劉國權話，香港市場有rap歌rap到風生水起嘅農夫Crossover，內地就破天荒搵韓國電視明星做代言人，下星期會推出廣告，趁市道回暖加強宣傳攻勢。<br>之不過，公司上半年業績令人跌晒眼鏡，劉主席似乎冇早幾年咁趾高氣昂，噚日喺記者會全程都愁眉深鎖。<br>佢好感慨咁話，03年沙士時業主都肯減租共度時艱，但舊年底金融海嘯，今年初又流感肆虐，但租金呢兩年依然企得好硬，家更加冇乜下調空間，事關港股已飆上兩萬點，九龍站「君臨天下」要萬八蚊一呎，佢預告公司全年營業額按年有得升，但利潤未必配合到咁話。咁就睇吓農夫可唔可以幫佐丹奴風生水起啦。</p></body></html>