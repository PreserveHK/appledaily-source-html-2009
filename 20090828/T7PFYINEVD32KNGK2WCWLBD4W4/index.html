<html><header><meta charset="utf-8"><title>敏妮Talk：點搵第一嚿本錢 - 溫敏妮</title></header><body><h1>敏妮Talk：點搵第一嚿本錢 - 溫敏妮</h1><p>上次講到敏妮嘅健身教練，資金唔多想學投資，希望有人畀啲意見。其實啱啱出嚟做嘢嘅年輕人，都有類似問題，就係資金唔多，但想投資。敏妮提議教練月供股票，因為敏妮亦是由積少成多開始自己的理財投資。<br>前排一班同事開會，有位啱啱入職嘅同事問敏妮，「我雖然啱啱出嚟做嘢，都好想有一日可以自己買層樓，但敏妮你都知我幾錢人工，都唔知儲到幾時先夠首期？」敏妮上司聽到之後，有感而發話，自己啱啱出嚟做嘢時，起薪點同家陣嘅後生仔差唔多，但係佢後生時嘅樓價，同家陣就好大分別，家陣後生仔想買樓，除非屋企人幫手，否則單靠自己能力，都幾吃力。<br>敏妮同意有屋企人幫好重要，但自己都要有基本嘅本錢。敏妮啱啱出嚟做嘢嗰陣，已故嘅外公同敏妮講，「敏妮，呢個世界要『錢』搵『錢』，先至可以將財富滾大，你要致富，就要捱到第一嚿本錢，之後就用呢嚿本嚟投資。」敏妮好記得外公嘅說話，但份糧得雞碎咁多，點樣先搵到第一嚿本錢呢？好彩當時利率冇家陣咁低，加上雖然未識投資，但識得點慳點儲錢，所以啱啱出嚟做嘢時，用零存整付嘅方式，用咗幾年時間，儲咗人生第一個10萬蚊。</p><p>以「零存整付」心態投資</p><p>有咗呢筆本錢，就開始學買股票，學錢搵錢，學嘢當然要交學費，10萬蚊有部份蝕咗，部份不斷滾存累積，成為咗其後同家人合資買樓嘅本錢。<br>隨住工作經驗累積，薪金增加，加上銀行利息少得可憐，敏妮「零存整付」嘅唔再係現金，而係股票。家陣滙控（005）股價雖然不再風光，但一手都要三萬幾蚊，對於一般年輕人嚟講，一下子未必攞得出。當然有咗第一嚿本錢，可以直接一整手股票買，但敏妮同時亦繼續用零存整付嘅心態，慢慢儲到一整手，善價而沽，套現換碼，令自己嘅portfolio不斷擴展。<br>積少成多，聚沙成塔，係好簡單嘅投資理財方法，對年輕人嚟講，理財亦應該由簡單開始。<br>溫敏妮</p></body></html>