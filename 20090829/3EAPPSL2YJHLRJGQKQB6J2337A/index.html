<html><header><meta charset="utf-8"><title>AV藍：兩大遊戲機激減價對撼</title></header><body><h1>AV藍：兩大遊戲機激減價對撼</h1><p>呢期家庭電玩風起雲湧，SONY（索尼）周二全球首賣全新激瘦版PS3，加強咗功能，定價反而較上一代平17%賣2,399元。減成咁，死敵微軟梗要做嘢，劈價比對方更狠，噚日宣佈下月10日將Xbox360Elite由3,299元，減價三成賣2,369元，比PS3仲平30蚊。</p><p>o靚模遊街谷新機</p><p>PS3老闆James話，佢哋搵咗o靚模Lavina同Rainbow今日下晝1點喺銅鑼灣京士頓街，拎住PS3慢跑谷新機。佢話對激瘦版PS3非常有信心，定價好有競爭力，賣點薄咗唔在講，硬盤容量由80GB增至120GB，可以儲存更多遊戲，啱晒打機一族。<br>James仲講，新機行BD（藍光制式）同時可吸引AV發燒友，功能比舊款機強好多，影像輸出支援到DeepColour同x.v.Colour，高清畫面超靚；連發燒友期待嘅Bitstream直出DolbyTrueHD、DTSHDMasterAudio高清音效都有埋，「咁嘅價真係粉絲價錢食到鮑魚。」小藍即場試聽近排認妻嘅劉德華演唱會BD，啲分析力好強，人聲好有現場感。<br>不過，Xbox360當然唔係省油的燈，Elite主機首次減價就劈價三成，吸引力好大。娛樂及設備事業部總監黃鉅添話，家巿道唔係咁好，想降低機價，畀多啲人玩到Xbox。同一時間會推出Xbox360白金版精選優惠，以半價159元超抵玩價，購買逾20款《Xbox360白金版精選》遊戲，包括《Fable2》、《BioShock》等經典熱賣遊戲。<br>兩大主機鬥生鬥死，咪益咗我哋囉。</p></body></html>