<html><header><meta charset="utf-8"><title>PSP踢走黑武士　光頭戰神參戰</title></header><body><h1>PSP踢走黑武士　光頭戰神參戰</h1><p>架生呢啲嘢，梗係傍身好過放喺屋企。以波光劍影聞名嘅《Soulcalibur》最新一集《BrokenDestiny》就已經喺PSP推出！上次PS3版玩星球大戰黑武士、尤達，今次PSP就搵嚟同樣有份量嘅《GodofWar》光頭戰神劈埋一份，仲有「爆甲」系統畀你嚟個迴光反照。加上必然嘅連線對戰，有咩恩怨情仇唔好講嘢喇，攞部PSP出嚟劈過啦！<br><br>文：阿洛</p><p>紳士版怪人　吹雞劈友</p><p>光頭戰神Kratos個樣凶神惡煞，殺氣滿瀉，一定係今集最受矚目人物。另外，今集亦有一個原創角色Dampierre，成身打扮紳士一樣，係傳說中嘅吹鬚睩眼，而且招式騎呢怪，有一招就係捉住敵人打PatPat，有濃烈調校Feel，爽噃！<br>至於一班舊人都有得留低，包括我最鍾意嘅Ivy姐姐、蜥蜴人Lizardman、Cervantes等都嚟敍一敍舊，合共28個角色，有排你練。</p><p>爆甲活學活用</p><p>除街機、對戰模式外，今集仲有一個活學活用，邊打邊教你出招嘅「臂鎧」模式；外傳故事時間發生喺《劍魂4》之後，玩家扮演喺武鬥大會彈起嘅角色，為了拯救Wolfkrone王國嘅國王同公主Hilde，一行人踏上冒險旅程。<br>任務層出不窮，例如簡單嘅擊敗敵人、防禦敵人攻擊等。當然亦會教你用熟今集嘅「爆甲」系統，喺耗盡SoulGauge時，可以主動破壞身上防具嚟恢復SoulGauge，避免對手用CriticalFinish一嘢KO自己，仲有GuardImpact效果反彈對手攻擊，不過爆甲後防禦力會減低，未到緊急關頭都千祈咪用。
</p><p>別注丁香紫同綑版</p><p>未買Game又未有機，又或者想換機嘅玩家留意！香港會限量推出SOULCALIBUR：BrokenDestinywithPSP丁香紫套裝，有新色「丁香紫」PSP-3006，當然仲有一隻Game兼送個限量版PSPToteBag，隻紫色咁鬼香艷，諗得過。
</p><p>Profile</p><p>機種：PSP<br>製作廠商：NBGI<br>類型：動作<br>人數：1人（連線對戰）</p></body></html>