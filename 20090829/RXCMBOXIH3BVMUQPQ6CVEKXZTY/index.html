<html><header><meta charset="utf-8"><title>隔牆有耳：高官升唔喜 - 李八方</title></header><body><h1>隔牆有耳：高官升唔喜 - 李八方</h1><p>政府日前內部公佈丙級政務官今年升職結果，升官榜出本應係喜事，不過好多官員睇過「皇榜」後卻感慨良多，因為今年僅得八個署理丙級政務官有幸升職坐正。有資深政務官話，印象中今年可能係歷年來最少AO升職嘅一次。</p><p>升官僅三男五女</p><p>丙級政務官月薪逾12萬元，即係首席助理秘書長或助理署長級數高官，今年八個幸運「升」分別係陸嘉健、鄭港涌、周永恒、張淑婷、黃靜儀、何小萍、林靜雅同蔡敏儀，三男五女，反映政務官職系女盛男衰大勢。<br>據資深政務官講，以往每年最少有十幾廿人升職，舊年有15個人坐正丙級政務官，今年人數咁少，十分罕見。佢分析有兩個主要原因，其一係政府過去十年不斷縮減編制，削減丙級政務官職位，因此近年首席助理秘書長或助理署長職位多屬臨時性質，完成特定工作就取消；另一個原因係開新位難，事關開設首長級職位須獲立法會批准，又要「一換一」，為免遭議員批評，所以開新位可免則免。<br>中級政務官晉升陷入樽頸，有高官話最受影響嘅應該係約在96至98年入職嗰批AO，以佢哋有11至13年資歷計，舊時署理丙級政務官一年多啲就可望升正，但家陣前無去路，唔少人要原地踏步兩、三年。政府每年大約請30個AO，據佢所知，96年入職嘅AO仍有約四分之一人未坐正，97年就有大半在呆等，至於98年嗰批，除非係表現極度出眾超新星，否則短期內唔使奢望有得升。政務官排隊升職風光日子不再，資深政務官無不搖頭嘆息。</p><p>叻AO要學識走位</p><p>殖民地年代做AO係高人一等優差，有退休高官稱，70年代話俾人知喺中環政府合署返工，差人都會畀面唔抄牌！如今AO神話破滅，好彩另有出路，學似特首辦主任譚志源咁，原本只係月薪約14萬元嘅副秘書長，叻在識走位，見此路不通，當機立斷打爛鐵飯碗轉做副局長，月薪驟增至廿萬元，今個月再升任特首辦主任，月28萬元，兩年內人工倍增。上位要各顯神通，過咗海就係神仙，唔走捷徑惟有慢慢等。<br><br>mailto:pf_lee@appledaily.com</p></body></html>