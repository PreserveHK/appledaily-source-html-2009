<html><header><meta charset="utf-8"><title>Fans送祝福利是未解愁華仔現身北京無話可說</title></header><body><h1>Fans送祝福利是未解愁<br>華仔現身北京無話可說</h1><p>【一夜賭城戀大咗之自作自受】<br>劉德華被揭和朱麗倩於去年結婚，一直自稱單身的他被外界力斥講大話，前日華仔在網上留言道歉解畫，甚至表明和女友結婚是因為計劃以人工授孕生BB，不過補鑊行動未能平息大話風波，越描越黑。昨日他飛抵北京，現場有fans向他送上利是及祝福，但心事重重的華仔只牽強而笑，全程默然無語。</p><p>本報前日揭發劉德華和相戀24年的女友朱麗倩於去年在賭城拉斯維加斯秘密註冊結婚，即被外界指摘他自稱未婚講大話欺騙fans，正直形象即時插水，當事人華仔前日整天在杭州拍MV，現場禁止記者埋身追訪，鏡頭外華仔不時愁眉深鎖，心事重重。前晚華仔原擬由杭州飛往北京出席華表獎頒獎禮，不過因為結婚一事風頭火勢，結果他臨時甩底未有現身。</p><p>向歌迷揮手微笑</p><p>華仔完成杭州拍攝部份後，昨日飛往北京繼續拍攝，當地傳媒收到消息指華仔於下午3點左右乘機到達，一早已有大批fans聚集機場，部份fans向記者表示得知華仔結婚很開心，還紛紛準備利是給他。華仔在4點多步出機場，fans自律地戴上口罩，華仔見fans即揮手微笑，當他接收利是時也有道謝，現場見華仔大約收到20多封利是，但對於記者追問結婚問題，他封嘴未有回應。華仔公司人員表示前一晚他根本未有計劃出席頒獎禮。<br>華仔前日網上留言引起外界以為朱麗倩現懷有身孕，結果他昨日凌晨12點半，再度留言說：「別誤會！小孩的事情仍在努力中。」以澄清外界疑團。其舊愛喻可欣昨日接受台灣傳媒訪問時稱對朱麗倩懷孕傳聞沒感覺，又表示當年和華仔拍拖時他曾說要生很多小孩，但她未有想過以懷孕來綁着華仔，她說：「當時他沒有叫我那麼快生，而且我們婚都沒結，怎麼生小孩？」</p><p>阿倫願教生仔術</p><p>另外，華仔好友譚詠麟（阿倫）昨日到尖沙嘴出席港台活動，對於華仔被稱為大話天王，他力撐對方說：「每人處理方法都唔同，對大眾其實冇乜影響，只係滿足大家八卦。大家唔好怪佢，佢都係怕有過激fans啫，如果佢上山送外父，分分鐘連棺木都爛埋，佢都係想先人安息咁走。」至於華仔表示想以人工授孕生BB，阿倫會否過幾招給他？他說：「我openo架，隨時等佢電話，高齡有高齡方法，有好多做法。」<br>採訪：葉雪、黎寶蘋、馬建華<br>攝影：陳慧安</p><p>娛樂資料庫︰女孩頻出現　身份未獲承認</p><p>因為一張結婚註冊文件，逼得劉德華承認與朱麗倩的夫妻關係，其實華仔身後還有一個隱形人──女兒雲楓（Emma）。11年來即使多次被拍到與朱麗倩出雙入對，與華仔雙親用膳，但華仔仍堅持不認女，令人費解。<br><br>01年4月<br>朱麗倩偕年約4歲女孩及友人，乘坐華仔的保母車到戲院看戲，同月又被傳媒拍得劉父接該女孩放學。同年12月朱麗倩與小女孩到大馬雲頂欣賞華仔個唱。<br><br>02年<br>華仔放盤出售加多利山大屋，屋內擺滿同一名小女孩的日用品及相片。<br><br>02年底<br>朱麗倩帶一名5歲女孩，現身銅鑼灣一間名牌童裝時裝店購物。<br><br>今年2月<br>華仔被拍得現身大馬與朱麗倩家人茶敍，更發現連日來均有一小女孩跟在朱麗倩左右，其鷹鼻激似華仔。<br><br>今年8月（圖）<br>朱麗倩父親朱建城的喪禮上，有一貌似朱麗倩的小女孩出現。之後同一名小女孩現身香港，並與劉德華雙親出外晚膳。<br><br>資料來源：《蘋果》資料室</p><p>一網講盡：為生育娶妻難挽民心</p><p>8月可謂劉華月，翻開報章雜誌都在講他，前日華仔破天荒為謊言致歉，又承認已婚及計劃人工授孕，惜網民反應仍是「反華」居多，看來華仔要諗諗計拆彈。<br><br>-反華派-<br>diy05：如果講就一早講，唔講就唔講到底，華仔真係搞得好亂！<br><br>bg1882：既然結咗婚，老婆死老竇佢唔用一個孝子形式出現，有冇搞錯？<br><br>joeluk123：佢知道自己表面上係巨星，其實真係冇咩勁，靠嘅係fans嘅幻想去生存，佢講到自己大仁大義，但係一啲最基本嘅做人道義都冇，呃人嘅！<br><br>DEVIL815：佢講到根本就唔想結婚咁，好似逼於無奈。<br><br>KAKAKA001：朱小姐真係慘，我諗如果佢唔係為咗有BB應該都唔想同佢結婚。<br><br>weewoo：20幾年唔娶人，為咗生BB先娶人，呢種人有乜嘢資格稱做「好男人」？<br><br>-挺華派-<br>kamyim97：班人一廂情願話朱小姐好慘，我想知有幾慘呀，佢唔公開唔代表佢對朱小姐冇承諾囉。<br><br>小寶蛋：其實從去年起佢口風已好鬆，一直為結婚生仔鋪路，為了不想傳媒追住劉太，佢其實想遲些先公佈，無奈外父突然去世，先令佢不知所措！<br><br>Cookiess：如果唔係你哋啲癡心粉絲華仔會搞成咁？偷偷摸摸咁多年，你以為好爽啊，一個楊麗娟咪有辦你睇囉。<br><br>hato：佢處理得好麻麻，一係太收埋，一係太坦白。佢自己太辛苦！希望佢同太太放開啲、開心啲啦。<br><br>資料來源：香港討論區</p><p>相士話：命中有子女　隱妻利婚姻</p><p>生於1961年9月27日的劉德華生肖屬牛，其命格屬水，到底以華仔命格，命中是否注定有子女呢？據堪輿學家區仲德所言，華仔命中有子女星，命格有一子兩女，他說：「不過華仔嘅子女星係隱藏喺命格之內，即係代表要收埋，唔易公開，就連佢感情路上都係偏妻星，即代表佢會將太太收埋同埋遲婚，如果佢承認就會對妻子不利，反而收埋太太就可以令兩人長久。」</p><p>子女運佳</p><p>至於另一堪輿學家麥玲玲也表示華仔的命格中最大機會有子女就在1997至1999年間，特別是1998年華仔當時是行大運，最有機會有小朋友，之後就要等到2012年才有子女運，麥玲玲透露華仔眼肚、人中和下巴位都十分好，所以子女運也甚佳。</p></body></html>