<html><header><meta charset="utf-8"><title>α新機列陣　光暗同存</title></header><body><h1>α新機列陣　光暗同存</h1><p>最近幾個星期，不斷有新數碼相機曝光，這次是SONY新α系列單鏡反光機，而且仲一次過三機列陣，打頭陣全篇幅、解像度達2,460萬像素嘅α850，而隨後就係兩款普及型α550及α500，無論係專業級拍友，定係攝影初哥都可各取所需！<br><br>記者：許福合　<br>攝影：伍慶泉</p><p>2,460萬像素全篇幅</p><p>終於等到SONY第二部全篇幅機，α850用咗全篇幅有咩好處？就係可以真正玩盡鏡頭！尤其係當使用廣角鏡，或者部份專用鏡如魚眼鏡頭時，幾乎係可以見乜影乜，好用好多o架！<br>不過喺欣賞之餘，α850嘅規格又與之前α900相差無幾，主要分別係α850觀景器視野率只有98%，而α900係100%，而連拍速度亦由每秒5張降到3張，而相片解像度就可達2,460萬像素，採用嘅係全篇幅ExmorCMOS，顏色及拍攝速度都算不俗，但雜訊仍然係個問題，即使以ISO400拍攝，放大些少檢查，就已經幾粗吓，以單鏡機嚟講，呢點真係要改善吓！</p><p>SteadyShot內置防震</p><p>今次出場包括α850、α550及α500，都會內置有SteadyShotInside光學防震系統，懂得自動調整因相機震動而造成嘅晃動，替相片作出修正，而呢個系統更方便之處係可配合所有α、柯尼卡及柯尼卡美能達自動對焦鏡頭使用，影相時就少個煩惱喇。<br>α550同α500雖然係入門機，但反而多個QuickLiveView功能，在使用屏幕拍攝時，可使用面部偵測及分段對焦，並可在8張臉孔上選擇對焦位，另外亦可於9點範圍選擇及使用一笑即拍。另外使用LiveView時，連手動對焦都可使用，對焦位會局部放大14倍，方便細微對焦。而連拍速度更係驚人，α550即使以LiveView拍攝，仍可以每秒7張拍攝，同級機應可贏晒。</p><p>AutoHDR模式</p><p>α550同α500除咗QuickLiveView外，還新增AutoHDR模式，好用之處係當拍攝光位與暗位反差較大嘅相片，相機會以光位、暗位為曝光基準，拍攝兩張相片，然後再合成一張相片，出來嘅效果就同人眼觀看差不多，極光同極暗都可同時存在。<br>其實類似功能都有相機提供過，但該機要用7秒時間，而α550同α500只需2秒，即使手持拍攝，亦可應付。</p><p>α850$14,990/淨機身（9月推出）<br><br>Profile<br>2,460萬像素ExmorCMOS<br>1/8,000-30秒快門<br>ISO100-6400<br>3吋LCD/92K<br>CF/MSDuo<br>充電池<br>156.3×116.9×81.9mm<br>850g</p><p>（左）α550淨機$5,990<br>單鏡Kit$6,990（連SAL1855鏡頭）<br>雙鏡Kit$8,490（連SAL1855及SAL55200鏡頭）<br><br>Profile<br>1,420萬像素ExmorCMOS<br>1/4,000-30秒快門<br>ISO200-12800<br>3吋LCD/92K<br>MSDuo/SD<br>充電池<br>137×104×84mm<br>599g<br><br>（右）α500單鏡Kit$6,190（連SAL1855鏡頭）<br>雙鏡套裝$7,690（連SAL1855及SAL55200鏡頭）<br><br>Profile<br>1,230萬像素ExmorCMOS<br>1/4,000-30秒快門<br>ISO200-12800<br>3吋LCD/23K<br>MSDuo/SD<br>充電池<br>137×104×84mm<br>597g</p><p>查詢：SONY（23452966）
</p></body></html>