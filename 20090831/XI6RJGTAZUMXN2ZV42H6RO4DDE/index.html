<html><header><meta charset="utf-8"><title>隔牆有耳：三耳署長好識做 - 李八方</title></header><body><h1>隔牆有耳：三耳署長好識做 - 李八方</h1><p>新任社會福利署署長聶德權貴為「三耳署長」，當然要多啲落區耳聽八方。佢鐵定今個星期二展開落區之旅，去各區區議會同區議員先禮後兵，首站將會現身由行會成員兼鄉議局主席劉皇發掌控嘅屯門區。<br>唔少新官上場，最先拜會嘅都係屯門區，事關要畀面有新界王之稱嘅發叔，等佢叫班鄉紳以後幫幫忙。三耳署長除咗秉承呢個傳統，原來仲額外打聲招呼，上任之初已經率先打電話畀發叔，自我介紹新仔上場多多包涵。呢招確實令三耳署長多咗重保護罩，事關同三耳署長冇乜交情嘅發叔聽到個電話後，都似乎幾冧，覺得呢位新丁都幾尊重佢老人家。三耳署長後日落到屯門區，睇怕都會有人射住啦。
</p></body></html>