<html><header><meta charset="utf-8"><title>轆Book：510匹史上最強積架　貴族狂舞</title></header><body><h1>轆Book：510匹史上最強積架　貴族狂舞</h1><p>靜極思動，年初底特律車展上，積架Show出一部XFR，打正R高性能旗號，頭冚上大大隻字標榜SuperCharged，令人相當期待。今日睇埋正式Spec，510匹V8引擎，呢位英國貴族紳士，終於按捺不住，要喺馬路上跳番Part火辣辣嘅勁舞。<br><br>記者：徐影龍<br>攝影：譚盈傑<br>Model：Ice@PureModels</p><p>R車系最高規格</p><p>講起英式靚車，第一架你會諗起占士邦最愛嘅AstonMartin，但狂野跑味大過貴族，唔似另一品牌Jaguar般，坐上去更易令人聯想起紳士淑女風花雪月地遊車河。雖然Jaguar一直有賣高性能嘅R系列，但全球車迷焦點，一定係喺年初底特律車展上嗰部XFR上。咪睇佢四門車斯斯文文無火氣，新車配備5,000ccV8引擎，採用第六代SuperCharged（機械增壓），馬力達到510匹，成為家族中性能最高一員，0-100km/h僅需4.9秒，已可列入超級跑車級別，廠方更喺美國鹽湖測試，XFR以362km/h極速，打破當年超跑XJ220紀錄，成為Jaguar最快嘅車，以近1.9噸車重嚟講，動力輸出實在恐怖。入得R車系，唔只引擎有料到，連帶SuperCharged、電子主動式差速控制、動態懸掛、制動系統，全都用上最高規格嘅「R」級別，要讚嘅係扭力輸出，2,500轉已經到位，直上到5,000轉都可達到625Nm，動力帶非常寬闊，簡直渾身是勁。</p><p>藝術級造工</p><p>有同事質疑過，五百幾匹喺香港根本無用武之地，等同浪費。正如我見到女朋友十幾個手袋、二十幾對鞋一樣，大家河水不犯井水便算，男人間嘅浪漫，小女子未必會明，但當佢見到XFR流線車身、只應天上有嘅高雅精緻，一定明白百幾萬身價無收多你。望見鍍銀鬼面罩同氣壩，配襯大量網狀欄柵，相當有力量感，就如王敏德穿起西裝，依然令人感覺好Powerful，絕不如MK街童般，着住雞翼袖曬Muscle咁膚淺。車櫳設備再一次令人驚喜，一撻車，轉波旋鈕徐徐升起，錶板燈啟動，幾個冷氣風口亦向上揭起，B&amp;W7.1靚聲送出悠揚樂曲，你一下「StartEngine」，就像賦予全車生命一樣，你會明白Jaguar造車真係達到藝術層次。坐上司機位，如我般一介莽夫，都不期然紳士起嚟，問勻全車乘客凍唔凍、坐得舒唔舒服等，呢種貴族感染力絕不是錢可堆砌出嚟。</p><p>JaguarXFR5.0V8S/C規格</p><p>引擎：5,000ccV8SuperCharged<br>馬力：510bhp/6,000-6,500rpm<br>扭力：625Nm/2,500-5,500rpm<br>傳動：6速自動波<br>售價：$1,488,000<br>查詢：JaguarHK（25200989）</p></body></html>