<html><header><meta charset="utf-8"><title>曬10分鐘　用得1分鐘!</title></header><body><h1>曬10分鐘　用得1分鐘!</h1><p>三十幾度熱辣辣，莫講話落水暢泳，叫我齋瞓響沙灘椅都覺熱！港仔至愛嘅Sharp，炎夏有新貨！第一款內置太陽能充電SoftBank936SH，聲稱暴曬10分鐘即可備用兩小時；買返嚟為咩？曬囉！<br><br>記者：陳國輝<br>攝影：梁細權<br>Model：Alia@PureModels</p><p>800萬CCD落水自拍</p><p>除了太陽能充電，936SH再延續夏季新作嘅特色，加入防水功能。落水玩之前，記得留意電池蓋嘅Lock掣是否已上鎖，並要檢查金屬接位如充電槽、USB槽以及耳筒位等，是否已經用膠塞蓋上，萬一少咗其中一個Step，就咁拎部機落水玩，隨時會打柴！<br>當然，落水玩最好有得影埋相！配備800萬像素CCD鏡頭，大家就可以喪影人臉追焦、一笑即拍以及動態連拍等不同效果。但最後都要講番句，936SH同之前見街嘅Sharp手機一樣，鬼咁食電，如果齋靠太陽能邊充邊玩嘅話，一定搞唔掂！</p><p>太陽能充電兩級制</p><p>太陽能唔係咩HighTech嘢，筆者讀小學，已經用太陽能計數機！不過手機耗電量咁勁，又影相、又聽歌，唔通單靠一塊太陽能電池板，咁就搞掂晒？查實936SH唔係直接由太陽能畀電，簡單啲講，佢先吸收太陽能，再將能量轉移到鋰電池，最後先可以令手機正常操作。<br>據官方資料所講，如果將手機平放喺冇遮擋嘅環境下暴曬，只需吸收10分鐘太陽光，手機就可備用兩小時或者傾一分鐘！係咪咁堅？雖然唔能夠確定官方資料幾準，但筆者已作粗略測試，暴曬15分鐘後，顯示電池量嘅百分比的確上升咗2至3%；假如想有最佳效果，最好將太陽能面板對正陽光，指示燈會顯示綠色；若背光的話，指示燈就變藍色，亦即充電效果冇咁好喇！</p><p>BodySnap</p><p>Profile</p><p>制式：WCDMA/GSM三頻<br>體積：108.0×50×17.1mm<br>重量：131g　顏色：銀、白、藍<br>通話時間：230（3G）/220（2G）分鐘<br>主要功能：太陽能充電板、800萬像素CCD鏡頭、一米防水<br>查詢：三禾電氣（23740618）</p></body></html>