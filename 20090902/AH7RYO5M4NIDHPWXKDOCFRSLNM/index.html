<html><header><meta charset="utf-8"><title>姊弟戀看股市 - 左丁山</title></header><body><h1>姊弟戀看股市 - 左丁山</h1><p>連日見到報紙娛樂版「揭秘」，追查明星結婚秘聞，先後在內華達州搜查結婚紀錄，查到劉德華、楊千嬅、黎明等人嘅結婚登記資料，可謂證據確鑿，不容否認，美國明星鍾意到拉斯維加斯結婚，係貪結婚易，離婚快，趁去賭場玩樂之便，就可以結婚或者離婚，香港啲明星或者亦係睇中呢啲方便。《蘋果日報》話楊千嬅下嫁一個比佢年紀細五歲嘅男人，香港一般稱為姊弟戀。呢樣幾時興嘅噃，荷里活大明星布魯斯威里斯（BruceWillis），今年已經五十四歲，光晒頭，不為美艷太太狄美摩亞（DemiMoore）所喜，狄美今年四十六歲咯，嫌布魯斯太老唔得靚仔，一腳將呢個第二任丈夫踢走，下嫁三十一歲嘅AshtonKutcher，年紀相差十五歲，你話狄美係唔係好識嘆呢。<br>於是一位著名股票分析師AjayKapur（與美國一位電腦音樂天才同名同姓），以前在摩根史丹利、花旗做策略師嘅，借狄美下嫁阿斯頓之事為靈感，將佢一啲研究心得定名為Demi-AshtonRatio（狄美阿斯頓比率），夠晒矚目，令投資者一見難忘。嗱，如果有人同你講中年人（四十至四十九歲）與年青成年人（二十至二十九歲）嘅人口比例，你大概會悶到暈，但呢位卡普先生感光快，利用狄美與阿斯頓之名，將呢個比例命名為Demi-AshtonRatio，當堂令證券界人士精神為之一振。呢個比例好易計嘅啫，譬如香港於二○○八年中，四十至四十九歲有一百三十萬人，二十至二十九歲有九十八萬二千人，比例係1.32，但呢個比例在一九九四年只係0.83，大家都知道香港人口老化，生育率低，長者人口持續上升，即係話，呢個所謂Demi-AshtonRatio不斷會上升，咁即係點？於我何干？<br>引用何炘基教授在《信報》（八月二十九日）講佢一位教授所言：「以複雜數據嚟證明簡單清楚的事實。」卡普先生話據佢研究所得，此比例持續上升嘅話，表示中年人口相對地增加，中年人大多事業有成，有餘錢投資買股票；相反地，年青成年人尚無儲蓄，無力買股票，即係話狄美阿斯頓比例高，股市向好；此比例下跌，股市下跌，當然係指長期趨勢啦。以此觀之，未來十年，你話香港與中國股市是牛還是熊？
</p></body></html>