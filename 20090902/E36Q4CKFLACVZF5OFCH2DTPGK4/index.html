<html><header><meta charset="utf-8"><title>青心直說：PMI化身及時雨 - 胡孟青</title></header><body><h1>青心直說：PMI化身及時雨 - 胡孟青</h1><p>內地8月官方採購經理指數（PMI）為54，係舊年4月以嚟最高，兼連續6個月高於50水平；中國物流與採購聯合會（CFLP）公佈嘅PMI係54，滙豐編制的中國PMI更大升至55.1。<br>一般來說，採購經理指數連續多個月高於50，代表製造業正在持續擴張。由於PMI係統計包括新收定單（NewOrders）、生產（Production）、付貨（SupplierDelivery）、就業（Employment）及存貨（Inventories）的情況，所以亦係反映經濟表現一個較領先的指標。<br>恒指跌穿兩萬點、上證綜指一個月內回調兩成有多，網上調查更顯示，有七成A股投資者相信熊市已來臨，PMI數字可以話係一場及時雨，唔使等中央出救市措施，已令內地股市止跌回升。<br>市場亦出奇地睇法一致。大摩即時估未來幾個月，經濟會有雙位數增長，叫大家暫時唔好理8月銀行新增貸款收縮至唔夠3000億元人民幣，放心盡情買入。大合唱點少得細摩同瑞信，同日齊齊話H股平，暗示調整已完成。</p><p>美裁員潮未止　前景未許樂觀</p><p>經濟數據加大行報告的巧炒「偶遇」都唔止，仲加埋美國隊一齊大合唱。率先公佈的芝加哥採購經理指數，錄得金融海嘯以來，首次重上水面的50點；星期二晚亦會有全國的PMI數字，7月係48.9，只要唔太令市場失望，分析員就能構建完美願景──6月開始中國出口回暖，美國PMI回升意味企業重新擴張，全球復蘇力度唔成問題……<br>的確，睇番美國去年2月至今，PMI由低位32.9回升至近50水平，反映救市資金陸續落到實體經濟身上。但仔細睇，之前提到PMI其中重要組成部份係就業，單係呢一環，7月只係多咗2%企業話請新人，反而保持不變的增加到70%、繼續炒人的降至19%。反映裁員行動雖已進行得七七八八，並不代表企業重新大量請人。<br>非製造業指數方面，包括飲食、教育、公共開支及娛樂事業等，捱到去年9月開始跌穿50，已連續第10個月收縮。旺市不旺財，期內物價急跌12%，反映裁員潮未止下，仲係賤物鬥窮人。難怪諾貝爾獎得主斯蒂格利茨都擔心經濟「嫩芽」會變「枯草」，連聯儲局議息聲明都只敢以「經濟企穩」而唔係「見底回升」作結，可見家吓情況未許樂觀。<br>胡孟青</p></body></html>