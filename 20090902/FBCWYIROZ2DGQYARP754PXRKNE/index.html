<html><header><meta charset="utf-8"><title>中環在線：胡文新自爆　合和放榜要擇日 - 李華華</title></header><body><h1>中環在線：胡文新自爆　合和放榜要擇日 - 李華華</h1><p>噚日華華同合和實業太子爺、聯席董事總經理胡文新食晏，講開合和系孖寶上個禮拜三（8月26日）公佈業績，同一日就精采咯，有超過30間上市公司齊齊放榜，而且都唔係「二打六」，九倉、中信泰富、中海油、嘉里都係同日公佈業績，就連金管局總裁任志剛都揀嗰日同傳媒朋友嚟個臨別記招，搞到一眾財記三十幾度高溫下，喺中環、金鐘頻頻撲撲。</p><p>日曆卡mark低好日</p><p>任總係咪想臨走測試吓自己嘅魅力，睇吓財記揀去見佢，定去各大上市公司業績記招？華華唔知！噚日見到胡文新，就第一時間問佢係咪趁高興。點知佢第一時間拎張卡（上圖）出嚟話，「嗰日係好日，間間公司公佈業績都揀好日o架啦！」胡文新咁後生都咁迷信，不過咁都唔重要，華華反而對佢拎住嗰張卡有興趣。<br>嗰張睇落似一般日曆卡，但就mark晒顏色，胡文新話係公司風水師傅整嘅，方便搞活動時擇吉日。但佢唔肯講邊位名師係合和御用嘅風水師傅？華華好奇，返到公司即刻查通勝，原來嗰日宜會友同交易，確實係好日喎！<br><br>李華華<br>mailto:LiWaWa@AppleDaily.com</p></body></html>