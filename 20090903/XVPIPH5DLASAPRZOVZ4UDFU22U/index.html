<html><header><meta charset="utf-8"><title>轆Book：七人車對決　Mazda8電控勝Previa</title></header><body><h1>轆Book：<br>七人車對決　Mazda8電控勝Previa</h1><p>前日開車經過九龍塘根德道，成條街都係接小朋友嘅MPV，寸步難行，原來係開學大日子。喺香港接送小朋友，MPV似乎已經成指定座駕，空間夠大、實用又舒適，相信係吸引一眾媽媽嘅最大賣點，有成竇仔女返學嘅你，係咪都要考慮出番部？睇睇二手行情，原來喺Toyota雄霸七人車市場嘅情況下，Mazda一樣多人爭，全因呢個後起之秀靠多電動設備取勝。<br><br>記者：許維雅<br>攝影：伍慶泉<br>Model：Anita、Boris、Smathy</p><p>想知邊部係接放學嘅七人車大熱，走一轉學校門口，答案已經顯而易見，唔係Previa就係Alphard，Toyota大熱勝出。但今次教一眾媽媽揀選二手七人車，當然唔可以單靠品牌效應。雖然毫無疑問，Alphard係七人車人氣王，但管接管送嘅多數係媽媽，操控容易對女士嚟講好重要，呢方面睇，Alphard的確大咗啲，喺泊滿校車嘅街道上搵位攝都相對較困難，所以，我哋就揀選咗同樣係熱選，但體形就相對較小嘅Previa同Mazda8嚟次客觀嘅大比拼，喺地台高度、操控、空間及配備等方面較量一下。</p><p>1.地台鬥低</p><p>Mazda8：小朋友上上落落，車身地台當然越低越安全，我哋用尺量一下，Mazda8地台低見17吋。</p><p>Previa：再睇Previa，地台就高21吋，雖然亦唔算高，但當然以較低嘅Mazda8佔優啦。</p><p>2.空間鬥大</p><p>Mazda8：兩個小朋友坐都算闊落，但空間感明顯不及Previa，但有腿墊同可調校角度嘅頭枕係最大賣點。</p><p>Previa：金世紀營業經理Edmund坐喺Previa內講解兩架車嘅特點，睇到即使大男人坐上去，腳部空間一樣驚人。</p><p>3.鬥多電控</p><p>Mazda8：司機位可控制尾門開關，而車尾側邊有電動掣，輕輕一拉，後座掎背即刻自動升起。</p><p>Previa：要手動開尾門，機動性差咗截，要小朋友自己放嘢喺車尾就無可能啦。</p><p>4.比中控台設計</p><p>Mazda8：呢部舊款Mazda8雖然都有真皮軚環，內櫳亦有木紋裝飾增添貴氣，但陳設較簡約。</p><p>Previa：中控台鋪排感覺較華麗，而且設有顯示屏，但內櫳主要為黑配深色桃木飾面，整體稍為老氣。</p><p>總評：<br>06Mazda8車行推介</p><p>媽咪Anita覺得Mazda8似架變大嘅房車，心理上易揸啲。雖然內櫳空間不及Previa，但掌管全車嘅電控設備較多，金世紀營業經理Edmund都首推Mazda8。</p><p>引擎：2,260cc<br>行車里數：約51,000公里<br>當年車價：約26萬餘<br>二手價：$158,000（a）</p><p>04ToyotaPrevia2.4屏幕搶分</p><p>Previa人氣佔優，先贏品牌效應，外觀亦較舊版Mazda8亮麗。內櫳雖然較Mazda8闊落，但就顯得較老氣，最搶分要算係頂置9吋屏幕加DVD影音系統，Mazda8要08版本先配頭枕位屏幕。</p><p>引擎：2,362cc<br>行車里數：約46,000公里<br>當年車價：約30萬<br>二手價：$158,000（a）</p><p>其他熱選<br>08M.BenzR350高檔之選</p><p>歐洲品牌，雖然花臣唔夠日本車多，但始終比較貴氣。<br>引擎：3,498cc<br>行車里數：約2,000公里<br>當年車價：約75萬<br>二手價：$668,000（a）</p><p>07ToyotaAlphardMZ大熱車款
</p><p>堪稱七人車人氣天王，以闊落設備豪華見稱，二手選擇多。<br>引擎：2,994cc<br>行車里數：約25,000公里<br>當年車價：約48萬<br>二手價：$308,000（a）</p><p>06HondaStepwgnDeluxe2.4操控有口碑</p><p>本田嘅王牌MPV，操控性有口碑，外觀亦較一般七人車具運動感。<br>引擎：2,354cc<br>行車里數：約47,000公里<br>當年車價：約26萬<br>二手價：$199,000（b）</p><p>05NissanLafestaDeluxe抵玩日牌</p><p>豪華版，有特大天窗，而且唔使十萬，好抵玩。<br>引擎：1,997cc<br>行車里數：43,165公里<br>當年車價：約19萬<br>二手價：$98,000（b）</p><p>查詢：</p><p>a金世紀汽車（26200022）<br><br>b大昌行易手車（22621118）</p></body></html>