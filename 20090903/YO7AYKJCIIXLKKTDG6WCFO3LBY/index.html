<html><header><meta charset="utf-8"><title>中環在線：諷刺盲目炒股短片奪魁　學生擊敗老手 - 李華華</title></header><body><h1>中環在線：諷刺盲目炒股短片奪魁　學生擊敗老手 - 李華華</h1><p>證監會自從雷曼爆煲後積極亡羊補牢，大搞投資者教育，5月底舉辦嘅第三屆《你我的投資故事比賽》，首次「升呢」，歡迎學生拍片參賽，大會收到100份作品，其中25%來自15至25歲組別，至架勢係3名IVE應屆畢業同學（陳家豪、邱冠燊、林曉灃），靠一段講述大專生拎政府學生貸款、盲目聽冧巴炒股嘅短片，鍊贏所有幾經風浪嘅投資心得，喺公開組奪冠，贏得5000蚊獎金。<br>今次比賽邀得部份傳媒機構合辦，評判之一嘅有線電視新聞總監趙應春在場狂讚，話呢齣短片好專業，尤其係配角聽到消息後，想賺又唔敢去馬嘅思想鬥爭，相當扣人心弦。導演陳家豪堅稱，故事唔係親身經歷，但主角猛嗌「升升升」，同賭徒冇分別，佢希望可點醒股民切忌有羊群心理，凡事要量力而為。</p><p>勉勵勿拎學生貸款炒股</p><p>至於剛大學畢業嘅朱喬立，就憑一篇抒情文章贏得學生組冠軍同3000蚊。佢話，海嘯前同老竇倉卒買入國壽（2628）等股票掛鈎票據，令老竇逾6位數嘅退休金賬面最多蝕過半，呢個教訓咪話唔大，所以未來投資會做足功課。<br>證監會主席方正話，今屆公開組同學生組三甲作品，將會改編為廣播劇，本月中起喺商台播出。<br>李華華<br>mailto:LiWaWa@AppleDaily.com</p></body></html>