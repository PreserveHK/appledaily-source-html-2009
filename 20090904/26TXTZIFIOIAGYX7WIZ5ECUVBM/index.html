<html><header><meta charset="utf-8"><title>紅館開騷噴火穿牆阿詩性感超人獻梅姐</title></header><body><h1>紅館開騷噴火穿牆<br>阿詩性感超人獻梅姐</h1><p>06年舉行首次個唱兼成立「光明會」後，何韻詩近日「食」了新婚的楊千嬅在10月的紅館檔期，舉行四場演唱會。她表示今次演唱會是上一次的延續篇，主題為SuperHero，歌衫當然少不了鮮艷色彩，更找來張叔平擔任設計，她笑言為配合主題，或會作性感女超人打扮。</p><p>何韻詩下月9日至11日在紅館舉行演唱會，因反應熱烈，決定加開12日一場。上次開騷，她找來亡師梅艷芳的御用服裝設計師劉培基操刀設計歌衫，今次她也大手筆地請來同是「師」級人馬的張叔平，擔任個唱的服裝設計。</p><p>或扮女超人</p><p>為配合SuperHero的主題，阿詩表示服飾會偏向色彩繽紛，她說：「我哋由台上嘅視覺效果到衫都會繽紛，超人有好多威吔動作，噴火穿牆，今次都有類似嘅嘢睇。」她又笑言或許會扮性感女超人。<br>會否刻意性感撼o靚模？阿詩哈哈笑說：「點同班o靚模鬥呀？我想將來移去網上發放我嘅資訊，嘩眾取寵嘅新聞唔會有，日日要用古靈精怪嘢博版位，我做唔到。家太多古怪嘢，我配合唔到。寧願做個好騷，想花多啲時間喺呢啲度，長線投資。家唔係炒短股，最終大家都會睇到嘅。」
</p><p>向師傅致敬</p><p>此外，下月10日是阿詩師傅梅艷芳的生忌，她透露個唱上會有特別環節向師傅致敬，阿詩說：「呢個日子對我好重要，其實上次開騷都希望喺呢個日子，幸好今次千嬅讓咗個期畀我。每年都想喺呢個日子搞一啲嘢，到時大家嚟睇就知有乜嘢睇。我所知呢一日，內部認購已經爆晒。」她更謂心目中的英雄正是梅姐，她說：「佢喺我心目中已經係我終極SuperHero，每個人都可以有超能力，對身邊人好啲，都已經係超人喇！」<br>採訪：王連連　攝影：陳志嵐<br>化妝：ArrisLaw<br>髮型：HeibieMok@HairCulture<br>服裝：A.P.C（BlueShirtDress）<br>場地提供：太子酒店</p></body></html>