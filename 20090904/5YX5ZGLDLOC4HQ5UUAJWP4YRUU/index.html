<html><header><meta charset="utf-8"><title>轆Book：X5、X6加M　變超級SUV</title></header><body><h1>轆Book：X5、X6加M　變超級SUV</h1><p>一架SUV，四輪驅動兼扭力大啲，基本上已盡晒本份，不過今時今日，咁嘅服務態度已經唔夠。寶馬旗下SUV王牌X5同X6，雙雙Upgrade升呢，全車MPower配件上身不特止，仲有副馬力超過500匹嘅全新V8偈，若果林寶拉利係超跑，咁身價超過二百萬嘅X6M，足可定位成超級SUV。<br><br>記者：徐影龍　<br>攝影：伍慶泉　<br>Model：Pantene@PureModels</p><p>Turbo、V8水乳交融</p><p>當一架寶馬加入原廠MPower改裝，身價同性能已判若兩「車」，「M」玩高性能改裝，大可詮釋成ManPower般，男人對之夢寐以求、女人亦必為其醉倒，簡簡單單一個M字車徽，足以證明車主毫不簡單。今次香港仲一口氣返齊X5、X6嘅M版，最先聲奪人嘅，係寶馬引擎首次加入Cross-bankExhaustManifold技術，將V型汽缸跟TwinTurbo有更佳嘅組合，引擎馬力達到555匹，最大增壓值可以去到1.5bar，足以證明呢副4.4LV8偈經得起催谷，韌度十足。<br>X5M及X6M仍有寶馬引以為豪嘅xDrive全時四驅系統，但由於動力輸出實在太猛，所以首度喺X6出現嘅動能控制DPC系統就顯得相當重要，作用係毋須刻意壓低馬力之餘，亦可保有穩定嘅循迹性，唔會得鋪牛力入彎咁危險。</p><p>M字滿身標明辣</p><p>今次試車第一眼驚喜，係香港寶馬居然開咗較為冷門嘅紅藍車供拍攝，用意明顯食番「M」車徽嘅色調，望落極之搶眼。雖然MPower最值錢、最能提升效能嘅引擎、波箱、懸掛等地方，一般人係望唔到，要揸同坐先Feel到有料到，不過打得「M」字旗號，外形當然有不少細節改變，如前方泵把、車側指揮燈、20"合金軨等，車內又有電子波棍、軚盤等標明「M」系身份，街外人好難唔知你揸緊咩車。<br>講實際，我最欣賞改良版iDrive旋鈕，7個熱門Function抽出嚟，圍住iDrive擺，CD、免提、Menu等一按到位，用落更為瀟灑爽快。另一變更係屏幕變得更Wide，足以同時放下兩頁資訊，如一邊顯示CD曲目，另一邊就係GPS地圖，得一可想二，夠晒方便體貼。</p><p>BMWX5M、X6M<br>引擎：4,395ccV8TwinTurbo<br>馬力：555hp/6,000rpm<br>扭力：680Nm/1,500-5650rpm<br>傳動：6速MSport波箱，全時四驅<br>售價：$1,578,000、$1,698,000<br>查詢：BMWHK（31293000）</p></body></html>