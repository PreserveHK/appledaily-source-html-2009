<html><header><meta charset="utf-8"><title>轆Book：2010AccordEX肌男</title></header><body><h1>轆Book：2010AccordEX肌男</h1><p>Accord推出七代之後，相隔好一段時間至推出八代。新一代Accord褪去一身大和味而換上充滿肌肉感嘅歐洲風格，體形之巨更係中型房車中嘅表表者。今日新鮮熱辣八代小改款登場，更加入銀閃鬼面罩及多個鍍飾，肌肉感更強更具男子氣概，甫登場，即惹來艷羨目光。<br><br>記者：梁美甜<br>攝影：陳盛臣<br>Model：Norain@PureModels</p><p>全身立立令</p><p>去年推出嘅八代Accord已經加入唔少新設計，最注目當然係體形大，加上一身「肌肉」，外形十足歐洲房車。多項安全及豪華設備好似電天窗、泊車雷達、HID反射式頭燈、PaddleShift軚環換檔鍵、TRC循迹控制系統、VSA車輛穩定操控系統等等，令操控性更強更爽。<br>或者因為外形強悍加上高性能，Accord多年來都喺歐美汽車銷量榜名列前茅，可見實力有番咁上下。今日登場嘅2010EX頂級版小改款，除保留八代新增設計及配備之外，更加上有型小尾翼含蓄展示實力。講到最矚目，莫過於加入唔少閃亮配飾，陽光下巉眼到暈嘅銀閃車頭欄柵、電鍍飾邊頭尾燈組、新式LED門邊腳踏，仲巴閉到連門邊雨擋都加電鍍。夏日炎炎，全新EX版在燦爛陽光之下，閃亮程度猶如搽滿油嘅肌肉男般立立令！</p><p>闊大胸懷</p><p>外表煞食固然重要，內涵亦萬萬不能缺少，呢位頂級肌男出奇地有內涵。自問揸車最怕係夜晚俾人用燈巉，EX新車加有自動防眩倒後鏡，以後可以唔使俾其他車輛嘅新式白光燈搞到眼花花喇！新車仲配有新式LCD輕觸式中央顯示屏幕連後泊顯示器以及藍芽免提裝置。彩芒睇落夠吸引，仲可以藉由軚環右下方嘅按鍵直接調校，睇埋前下方視泊鏡頭，入後波時則自動跳去後視鏡，主動安全性及操控自主性兼具。<br>男人最引人當然要數強健嘅臂彎喇，EX擁有超大車廂加埋全車真皮座椅，十段式電動調校駕駛席、軟厚真皮後排等，都猶如闊大胸膛加強力臂彎，好難抗拒要向佢「投懷送抱」喎！</p><p>規格</p><p>引擎：2,354cc直四i-VTEC環保引擎<br>馬力：180ps/6,500rpm<br>扭力：22.6kgm/4,300rpm<br>傳動：五前速機智邏輯自動變速系統<br>尺碼：4,945×1,845×1,475mm<br>軸距：2,800mm<br>售價：$295,880起<br>查詢：合群汽車（28278622）</p><p>小改款EX首展</p><p>全新頂級版Accord小改款EX車型會喺今、明兩日舉行嘅車展中首次同車迷見面，仲唔快啲去近距離睇真新車有幾豪！<br><br>日期：9月5及6日（今、明兩天）<br>地點：各本田陳列室<br>查詢：23802231</p></body></html>