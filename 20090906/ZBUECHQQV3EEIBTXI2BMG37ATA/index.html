<html><header><meta charset="utf-8"><title>一周兩件：中國稀土有鑊氣 - 錢雋</title></header><body><h1>一周兩件：中國稀土有鑊氣 - 錢雋</h1><p>中國稀土（769）對上星期五成交高達9100萬股，開始有鑊氣，買入等創1年新高。稀土連埋7月尾配股效應計，最新NAV1.69元，現價PB唔夠1倍。呢期所見，內地同類A股好似包鋼稀土（滬：600111）已經率先大市創高位，最新PB講緊12倍。至於另一家同類股中科三環（深：000970），PB係咁意都講緊2.8倍。博中港熱錢炒落後，中國稀土抵搞。<br>中國稀土近年主力拓展項目之一，係用嚟生產節能燈嘅螢光材料。歐盟國家啱啱喺9月1號（對上星期二）啟動全面停止生產白熾燈，環球環保意識抬頭，好多國家亦陸續加入，稀土食正環保大氣候，單係螢光材料呢一瓣，已經係增長亮點，估計集團最遲到2010年度，純利可以keep番上近3億銀水位，PE都係得8倍單位數。呢轉博中國稀土突破6月高位1.83元，係咁意以PE12倍做目標，價見2.28元，現價1.63元潛在回報率挨近40%，PB仲係得1.3倍咁大把。</p><p>景褔可小注冷吼</p><p>景褔集團（280）最新NAV1.83元，現價0.85元折讓53.5%，有唔錯NAV墊底。又集團仲揸住港交所（388）131.4萬股，由景褔今年3月底年結日到家陣，港交所每股升咗93.5%，每股增68.5元。單係港交所股價進賬，已經額外為景褔增值9000萬銀，或每股0.2元。而景褔揸住港交所權益，最新等值1.86億銀，潛在變現金額都好肥仔。呢轉冷吼小注，一樣博景褔上破1年高位0.95元，以重估後PB0.5倍做目標，景褔價見1.02元，回報率20%。<br>錢雋</p></body></html>