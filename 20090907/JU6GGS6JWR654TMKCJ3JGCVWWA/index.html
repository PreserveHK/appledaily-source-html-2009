<html><header><meta charset="utf-8"><title>WeWeb：遙控車表演飄移</title></header><body><h1>WeWeb：遙控車表演飄移</h1><p>早排先有人談論喺香港可以玩遙控車嘅地方少之又少，除咗灣仔同天水圍，都有人偷雞喺將軍澳爛地玩。其實香港玩遙控車嘅人實在唔少，政府只要肯投放些少資源搞一個有規模嘅遙控賽車場，車迷開心之餘，一家大細就唔使假日行嚟行去都係得商場。咁何謂有規模？YouTube就有一條日本人玩遙控車飄移嘅短片，賽場賽道有路壆有障礙物，彎位又經過悉心設計，架架車仔飄移起嚟竟然同真車一樣有睇頭，十分精采，各位遙控車迷不妨上去睇睇偷師啦。<br><br>記者：許維雅</p><p> http://www.youtube.com/watch?v=hzLJj59ckx0&amp;feature=related &#13;</p></body></html>