<html><header><meta charset="utf-8"><title>三字頭MiniNote　名廠亦可攀</title></header><body><h1>三字頭MiniNote　名廠亦可攀</h1><p>MiniNotebook或Netbook，國產雜牌或舊款型號，的確2千蚊左右都可以有部。可惜講到名牌機，特別係日本老牌，諗吓好喇！不過經濟唔好時，世事就無絕對，「崇日派」今次算有個好消息，東芝新出的第二部MiniNoteNB200，開價$3,399，係咪諗得過先！<br><br>記者：陸俊雄<br>攝影：王文忠<br>Model︰Algie@PureModels</p><p>黑之魅力
</p><p>NB200是純黑色，有個鏡面外殼，內有暗斜壓紋，反光面望上去係較高貴，可惜針無兩頭利，少不免好覺有手指紋。<br>雖然我都唔知點解，近幾個月已經有不少牌子的Notebook愛上紋身，只可以講係潮流一部份，不過佢嘅斜紋，唔算係好顯眼。部機有個10.1"具LED背光燈的顯示屏，而上手感覺非常之輕，可能係因為膠殼減輕重量，加埋電池先得1.33kg。我知未係最輕，亦有不少牌子去到1kg左近，但得個輕字無用，電腦始終要睇埋內在美，兩者取個平衡。
</p><p>硬盤防震
</p><p>由於NB200唔係行SSD，所以東芝專有的ToshibaEasyGuard技術，一樣有植入到呢部細機身上，保護硬盤。唔太熟東芝機的話，簡單講解你知，就係3D硬盤防震技術。由於Notebook始終係行動性強的科技產品，隨時搬來搬去，佢個技術可以防止磁頭整傷硬盤。雖然唔係萬能，但呢啲就係名廠出品的優良傳統，平價機一樣唔會缺少。<br>貼心設計唔只硬盤，機側左手面仲有個USB供電接口，跟右手面嗰兩個USB接口唔同，正確啲講，佢係Sleep-and-Charge，即是就算你唔開機，一樣可以幫手機、MP3之類流動用品上電。
</p><p>手感極佳</p><p>先前都講過，全機身都係膠殼，感覺上唔夠實在，不過佢個鍵盤查實相當好按，托手位更係帶少許銀砂的表面，好滑手。此外，NB200係用上FullSize100%的鍵盤，同家用PC一樣，淨係呢點已經抵讚，擺脫Mini機向來難按的老病。至於TouchPad亦有斜紋，手指感應做得非常順暢，用上手相當舒服。還有，亦不得不提佢個Power開關掣，好特別咁設計喺鍵盤上方的中軸中間，黑裏叢中一點白。</p><p>Profile
</p><p>處理器：IntelAtomN280<br>硬碟機：160GBSATA<br>記憶體：1GBDDR2<br>顯示屏：10.1"（1,024×600）<br>電池：6-cell（備用9小時）<br>尺寸：263×192.3×25.4/30.8mm<br>重量：1.33kg<br>系統：WindowsXPHomeEdition</p></body></html>