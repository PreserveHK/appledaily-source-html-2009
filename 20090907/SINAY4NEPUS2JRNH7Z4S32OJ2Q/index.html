<html><header><meta charset="utf-8"><title>轆Book：網上BitMGMidget古董睇中即驗</title></header><body><h1>轆Book：網上BitMGMidget古董睇中即驗</h1><p>年紀較輕一族都可能未曾聽過MG這個英國老牌，這部於七十年代曾經叱咤風雲的迷你開篷跑Midget，現今在港已經難見其蹤影。姑勿論你理解MG的歷史背景與否，只要你第一眼看見這部鮮橙色開篷古董車，其罕見程度與出眾外形都肯定令你嘩然，更會立刻跑過去拍照留念。以為想擁有一部必定難過登天？這又錯了，MGMidget偏偏就是玩古董車的入門首選。<br><br>記者：許維雅　<br>攝影：譚盈傑　<br>Model：Wiyona</p><p>英國日本多右軚</p><p>想擁有一部每次揸出街都能夠搶盡收視嘅座駕，古董車可以話係不二之選。聽見「古董」二字，起初以為無大量「彈藥」都唔使諗，但原來最平只需幾萬元便可以如願。可以幫客人將古董車運返香港的Joe就推介MGMidget。「大部份喺香港玩古董車嘅朋友，都會首選來自英國或日本嘅古董車，因為較多右軚車選擇。英國古董車外形會較Classic，日本就有較多馬力大嘅戰車。若然想試玩古董車，MGMidget係唔錯嘅入門之選，一來車價唔太貴，二來維修零件算齊，好似上英國網頁MgocSpares就已經買得到。」呢部73年出廠嘅MGMidget，亦是Joe幫客人剛由英國運抵香港，吸引嘅迷你開篷跑車外形，加埋鮮橙色車身同電鍍配飾，唔搶盡收視都好難。</p><p>當地驗車</p><p>原來想擁有一部古董MG，步驟一點不難。「呢部古董MG係喺英國eBayBit返嚟。我哋幫客運車返香港會包埋當地驗車，睇吓文件齊唔齊、係咪偷車、生銹嚴唔嚴重等，最重要梗係睇撻唔撻得着啦。運費約$28,000至$35,000，仲包埋出關、途中保險同評稅。」驗車對能否出牌有好大影響。「出唔到牌就只可以放喺屋企，所以古董車一到港就會運返去車房檢驗先出牌。政府出牌程序第一樣就係睇符唔符合歐盟4嘅廢氣排放標準，不過呢部MG超過30年歷史可以豁免。其次就係要符合安全，車身有無生銹，引擎有無漏油等。」
</p><p>隔山買古董貼士</p><p>1.想買古董MG，英國網頁CarandClassic同Classiccarsforsale係熱門選擇，亦可上英國eBayBit。<br>（網址： http://www.carandclassic.co.uk/ <br> http://www.classiccarsforsale.co.uk） <br><br>2.睇吓架車係以私人（Private）定係當地車行（Trade）出售，私人出讓會平啲，不過風險就大啲，因為車行出售嘅車會執好晒先賣，運返香港出牌時都煩少啲。<br><br>3.始終係隔山買牛，最好搵人喺當地驗車，或者委託有當地驗車服務嘅車房代勞。<br><br>4.想成功出牌，古董車運回港，通常需修補一下，最基本係翻新引擎、修補生銹部份同動力改裝，其他翻新可豐儉由人。</p><p>73MGMidgetMkIII規格</p><p>引擎：1,275cc直四<br>馬力：65hp/6,000rpm<br>扭力：98Nm/3,000rpm<br>傳動：四前速手動<br>二手價：約2,000-6,000英鎊（約$25,400-$76,200）/未連運費<br>運送及改裝查詢：MiniPit（23641666）</p></body></html>