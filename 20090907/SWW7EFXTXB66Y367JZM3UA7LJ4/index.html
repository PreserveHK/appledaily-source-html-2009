<html><header><meta charset="utf-8"><title>簽約日本正式宣戰周秀娜咬住Baby唔放</title></header><body><h1>簽約日本正式宣戰<br>周秀娜咬住Baby唔放</h1><p>【東京直擊】被封為o靚模女神的楊穎（Angelababy）和新一代性感尤物周秀娜（Chrissie），由香港鬥到日本，前晚率先在東京時裝騷過招，Baby先勝一仗，不過Chrissie未認輸，正式簽約日本經理人推出寫真向Baby宣戰，Baby同時也擔正avex投資新戲做女主角。對於Chrissie進軍日本，Baby不屑地表明未覺威脅，兩女惡鬥好戲還在後頭。</p><p>日本少女時裝騷「TokyoGirlsCollection2009A/W」前晚在東京代代木國立競技場第一館舉行，三位香港代表Angelababy、周秀娜及諸葛梓岐（Marie）同場出騷較量，但論人氣、出場次數及受歡迎程度，Baby以大比數先勝一仗。完騷後Baby更被大會點名出席在六本木酒吧舉行的官方慶祝派對，而Chrissie和Marie則未獲邀請出席，由此可見Baby的確較受大會重視。派對現場佈置成水族館般，而酒吧在大廈的52樓，可看到東京夜景，賞心悅目。現場舉行一場迷你時裝騷，Baby換上新裝和其他日模行騷，不過打扮卻比較密實，沒甚睇頭。</p><p>Chrissie出日版寫真</p><p>未有獲邀出席官方派對的Chrissie，換上粉紅短裙出席在代官山的私人派對，除了慶祝行騷成功之外，現場宣佈Chrissie簽約日本KarunaRock公司作為當地經理人，正式進軍日本，Chrissie相當識做地和日本經理人公司負責人開香檳碰杯，而有份參與Chrissie日本工作的容祖兒前緋聞男友陳方藤（Meter）同時在座，三人言談甚歡。問到Chrissie和日本經理人合作細節，她表示不能透露，酬勞多少也沒所謂，最重要是有機會到日本發展。至於攻日大計，Chrissie笑說：「會再出寫真，日本之前都有報道我本寫真，佢哋話我掀起水着熱潮，不過我唔會以女優身份進軍日本，我係藝能模特兒。」會否豁出去全裸拍攝？Chrissie說：「其實寫真唔一定要畀晒人睇，最緊要靚。」她又透露會學日文以便溝通。問到未有獲邀到官方慶祝派對，Chrissie聲稱因為要做日本媒體訪問，故此未能出席。</p><p>Baby將拍日本電影</p><p>對於Chrissie正式簽經理人公司攻日，Baby聞言滋油淡定地說：「係好事，可以多啲新面孔，我冇諗過爭飯碗問題，亦唔覺係威脅。」Baby擺明不放Chrissie在眼內，當她透明。據知Baby在日本的確相當吃得開，稍後她會為大型商場Lumine拍攝巨型硬照廣告，海報更會放在新宿商場的大樓外，認真巴閉。另外年尾Baby所屬的avex投資開拍新戲，她將出任女主角，avex力捧Baby成為日本新偶像。<br>對於拍avex新戲一事，Baby經理人Kim昨日在電話回應時不置可否說：「Baby今次要留到22號先返香港，手頭上有好多工作，又拍咗幾個fashion廣告同雜誌，中間又要飛台灣、內地，都唔排除會拍日本電影，不過最近落實會為一個日本歌手拍MV，細節仲未可以公佈，一步一步嚟。」Baby紅透日本可謂指日可待。<br>至於有傳英皇以800萬邀請Baby加盟，Baby說：「我同Kim感情關係好似母女咁，佢好照顧我，不過有咁嘅報道即係代表自己有市場價值，所以都開心o架。」Baby表示自己很喜歡日模JessicaMichibata，當晚在時裝騷上有機會見到她，Baby即邀請她合照，她笑言首次向人示愛，但成功合照後相當開心。<br>採訪：王連連　攝影：陳順禎</p><p>花絮<br>松山研一輕裝冧女</p><p>憑《死亡筆記》及《爆粗band友》而廣為香港fans熟識的松山研一，前晚也以客席模特兒身份，為品牌Uniqlo行騷。雖然松山一身casual打扮，但依然令台下女fans不停瘋狂尖叫，而他依舊保持cool樣，只是間中露出殺死人的微笑。</p><p>搞笑組合胸襲觀眾</p><p>由石橋貴明（圖）、木梨憲武等人反串的搞笑組合矢島美容室當晚擔任壓軸表演嘉賓，他們造型相當搞笑，又唱又跳，石橋更突然拉開拉鏈露胸，女觀眾見狀high爆尖叫，另外一位則作狀瞓在地上，要工作人員扯起身，認真鬼馬。</p><p>Paris胞妹型似名模</p><p>NickyHilton前晚也擔任客席模特兒為品牌打頭陣行騷，雖然她的名氣不及名媛家姐ParisHilton般大兼新聞多多，不過依然相當受日本女fans受落，她出場時台下不時傳來觀眾歡呼的聲音，而Nicky舉手投足和名模沒有太大分別，型格十足。</p><p>酒井師妹奉命填債</p><p>酒井法子師妹Becky前晚也有份行騷，有說她所屬的SunMusic事務所為正被日本警方扣查的酒井，負擔高達5億日圓（約4,000萬港元）的廣告違約賠償，因此安排Becky接受大量工作來填債。</p></body></html>