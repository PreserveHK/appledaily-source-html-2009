<html><header><meta charset="utf-8"><title>敏妮Talk：行內人買樓心得 - 溫敏妮</title></header><body><h1>敏妮Talk：行內人買樓心得 - 溫敏妮</h1><p>近日最多公司同事討論嘅新聞，係接連有凶宅同公屋成交，仲要係買家追價，敏妮相信追價買呢類單位嘅朋友，冇乜邊個係自用。不過見到樓市去到連呢類咁「冷門」嘅樓都有人爭，令敏妮諗到股市喺升到尾時，所謂「藍燈籠」嘅股都升嘅景況。<br>其實買凶宅甚至公屋投資，冇話唔妥，都係睇你計唔計掂條數，凶宅「賣點」係價錢平，用嚟炒要睇個市就唔就，有冇人肯接棒。用嚟出租，就要睇收租回報，但由於樓價基數低，即使租金比市值租金低，仍會有不俗嘅租金回報。</p><p>業主握主導權</p><p>敏妮翻查舊資料，05年時亦因樓市急升，市場貨源缺乏，令一啲丟空好耐嘅凶宅都有成交。不過跟住嘅06年，樓市就變得好淡靜。敏妮問過一位地產界朋友，家陣樓市好似股市咁，連「藍燈籠」股都升，會唔會係水尾徵兆？朋友話好難講，因為就算係水尾可能仍然會撐到好一段時間。「不過，家陣市場真係冇乜二手盤源，尤其交吉嘅『鎖匙盤』就更少，所以家陣有樓喺手，係賣樓好時機。家陣係業主市場，可以反價再反價，都唔憂冇客。」當然相反嚟講，想置業嘅人就俾業主「㩒住嚟打」，所以等得嘅就無謂家陣追入咯。<br>講開置業，敏妮前排同一位喺某發展商企業傳訊部做高層嘅友好傾偈，講開樓市炒風，佢都話買樓最忌俾氣氛引導，好似喺一手樓嘅售樓處，俾經紀催多兩催，好易落錯決定。佢仲話唔單止買一手樓，就算二手樓都一樣。話說佢個仔之前想喺愉景灣買樓，入去睇發覺嗰度空氣清新，直情係石屎森林中嘅綠洲。做阿爸嘅當然要幫佢問吓行家，點知阿爸嘅朋友講，「叫你個仔咪咁心急，風和日麗入去就梗係梳乎啦。叫你個仔試吓打風落雨入吓去，先再落決定啦！」<br>投資買樓係一生重要投資，行內人買樓尚且要做咁多準備，何況一般散戶。<br>溫敏妮</p></body></html>