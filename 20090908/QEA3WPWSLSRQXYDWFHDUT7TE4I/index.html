<html><header><meta charset="utf-8"><title>青心直說：冠捷兩大煞食概念 - 胡孟青</title></header><body><h1>青心直說：冠捷兩大煞食概念 - 胡孟青</h1><p>互聯網下載速度加快，令好多以前冇諗過的行業變成新的藍海，最近YouTube計劃進軍網上電影租賃市場，同亞馬遜和Netflix火併。美國人出晒名鍾意晚晚對住電視機發呆，家網上睇碟連出街都慳番，大受市場歡迎。<br>相比起美國，內地網上電影下載一早已如雨後春筍，要乜有乜，最重要當然係公然嘅免費侵權下載。以前下載後想用電視睇都幾煩，要用唔同軟件轉換檔案格式，再燒做DVD；後來市場出現MP4播放器直插電視，最新的高清電視索性內置WiFi，單靠遙控器已可睇乜有乜。<br>有咁好諗頭嘅係冠捷科技（903），出咗一系列WiFi電視，仲配備埋訊雷下載，果然成功打出一片藍海。喺上半年電腦顯示屏銷售疲弱的環境下，冠捷拓展LCD電視業務逆市增長4%，繼續保持全球五大LCD電視生產商之列，市場佔有率升至6%。<br>至於老本行電腦顯示屏，生意的確麻麻。由於經濟疲弱，上半年全球整體顯示屏總銷量跌咗56%，冠捷雖貴為全球一哥，呢方面收入都要跌45%，當中以內地銷售跌幅最輕微，不過，第二季開始有明顯改善。</p><p>LCD電視增長潛力大</p><p>高盛早前發表報告讚好，估計旺季會持續至第三季，今、明年LCD付運量會升53%及54%，目標睇5元。的確，即使經濟衰退，去年全球LCD電視需求仍增長24%至1.05億萬台，當中以用喺房間、部屋、廚房、廁所的小型電視為主，消費者對價格十分敏感，製造商為求減輕成本將陸續增加外判比例，業界預期今年全年全球外判比例達30%。<br>除咗接外判定單，冠捷在電腦屏幕的一哥地位吸引長城科技（074），早前透過佔股47.82%的長城計算機，向控股公司長城集團收購長城（香港）差不多全部股權，最終使長城計算機增持冠捷股權至26.5%，成第二大股東。睇中冠捷技術之外，仲有佢旗下飛利浦電腦屏幕商標的使用權，估計長城最終目的係食埋冠捷，增大電腦業務以外的市場份額。<br>不過，飛利浦持有冠捷12.7%股權，另有折合普通股約3.42億股的可轉換債券，長城計算機要打響如意算盤，有可能向飛利浦埋手，甚至主動喺市場進一步增持。有盈利基礎又有併購概念，但短期升幅已巨，候低吸納可期。<br>胡孟青</p></body></html>