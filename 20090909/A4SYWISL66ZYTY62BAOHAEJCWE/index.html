<html><header><meta charset="utf-8"><title>世界主流四年制 - 左丁山</title></header><body><h1>世界主流四年制 - 左丁山</h1><p>在陸羽飲茶，喼頓突然遞上一張字條，字跡有力，寫於點心紙背面，內容如下：<br>「旮旯二字以應唸作『哥囉』（兩字皆為陰平聲）本是北方語，一般唸為『旮旯兒』，不揣謭陋，望為賜教，蘋果讀者上」<br>問喼頓呢位讀者坐在邊張枱，佢話唔可以講，只得作罷。《蘋果》讀者每多藏龍伏虎，左丁山寫稿有時寫到驚驚地，驚住獻醜也。<br>一位老友睇完陶傑寫三改四，問左丁山：「喂，仔女讀大學去英國讀三年還是去美國讀四年好呀？」答案好簡單啫，第一：睇入邊間大學，牛津劍橋喎，梗係去啦；第二，如果仔女係精英類，平時都自動勤力讀書嘅，去英國讀三年制，唔會差嘅。三年制大學係精英制，四年制大學屬普及教育制，美國啲精英入咗四年制大學，當然可以在三年內修滿畢業學分，讀少一年就畢業，一啲香港中七精英去到美國，往往選擇如此。但讀四年大學不是為了搶快畢業就到社會求職搵銀，而係為了大學生活，享受人生最美好時光，擒擒青咁在四年制大學以三年完成學分要求，只係讀書機器而已，唔值得鼓勵。一位醫生之子在哥倫比亞大學，好享受通識/博雅教育嘅樂趣，幾乎想讀夠五年先至想畢業，聽爸爸之勸，先至在四年內攞四方帽。</p><p>當英國與香港一面推行普及教育，一面維持三年制大學之後，制度之矛盾，不能再遮掩，英國ALevel之試題水平越來越低，已成英國報紙取笑對象。在英國ALevel考Ａ，香港嘅大學未必承認為Ａ，曾以英國高考成績申請入讀香港本地大學嘅就會知道。香港在八十年代，一九八七、八八年間，香港大學想改制為四年，與中文大學看齊，但在衞奕信為首嘅政府，驚住用錢多而且開始策劃新大學（科大），並將理工學院升為大學，恐怕四年制經費太大，反而強逼中文大學改制為三年，以配合二十世紀九十年代後香港本地大學數目增加，此政策之目的純為省錢。眨吓眼過咗二十年以上，大學在二○一二年實施四年制，唔算新制，只係向美國、加拿大、歐洲、中國、台灣、日本等主流大學體制看齊而已，英國三年制也者，其實係英格蘭制，蘇格蘭人唔聽英格蘭嗰套，蘇格蘭嘅大學係四年制嘅！</p></body></html>