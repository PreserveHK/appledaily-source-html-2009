<html><header><meta charset="utf-8"><title>敏妮Talk：嚇一驚新股 - 溫敏妮</title></header><body><h1>敏妮Talk：嚇一驚新股 - 溫敏妮</h1><p>今日上市嗰隻現代傳播（072），敏妮亦有入飛抽4萬股，按分配基準抽3萬股穩獲1手，敏妮啱啱過關有1手。<br>凡事鍾意睇往績嘅敏妮，對於呢隻股有少少保留，事關幫佢上市嘅保薦人，前科麻麻。上個月中幫承達（2288）上市，點知上市當日股價撐唔夠一個上晝，就跌穿招股價，家陣都未返家鄉。<br>雖然有咁嘅往績，但敏妮仍然認購，純粹捉心理。翻查資料，好似冇乜見過ICBC之前保薦過啲乜嘢公司，後來問番朋友，先知班banker之前唔係用呢個寶號幫人上市。唔理佢之前嚟自邊個寶號，但用新牌頭，點都唔可以幫兩間公司上市，兩隻股都一上市就潛水o架！就算你之後有部署，但吓吓都頂唔到一個上晝，令上市公司主席丟架，好影響形象。<br>再用陰謀論睇，本來認購反應麻麻，點知臨尾一腳，突然神勇，相信有關方面唔會令畀面入飛嘅名人損手。實際啲，好多抽咗飛嘅，見隻股唔聲唔聲，嚇你一驚，應該揼心，或者會考慮入市翻兜，同樣可以支持股價。</p><p>用坊間理論分析</p><p>睇埋數據，噚日現代傳播公佈分配基準，2948人認購，其中甲組（認購金額500萬樓下嘅）佔2755人，但一股都抽唔到嘅就有成1340人，佔成半。至於好似敏妮咁嘅「一手黨」，有591個，佔認購人數兩成左右。<br>數字一堆，敏妮會咁樣睇，一般嚟講，如果本來想認購，但又抽唔到，都應該會考慮直接喺市場買，換言之，抽唔到嘅人多，係利好股價嘅因素。至於一手黨，賺極都係一千幾百飲餐茶，最多豪啲夠食餐飯，所以一手黨一係會加碼，但好多都會見好即沽，呢個係利淡因素。按比例計，沽壓唔算重。呢啲都係坊間理論，一切要等今日開估。<br>敏妮會睇埋暗盤價，始終前科唔好，今日開市見唔到暗盤價即沽，撐得住就睇埋上晝再算。<br><br>溫敏妮<br> http://wanmanli.com/blogs/ </p></body></html>