<html><header><meta charset="utf-8"><title>中環在線：細劉減持華置變咗細股東 - 李華華</title></header><body><h1>中環在線：細劉減持華置變咗細股東 - 李華華</h1><p>上面提到阿里巴巴（1688）主席馬雲減持減到「霎時感動」，呢邊廂「細劉」劉鑾鴻申報減持華置（127），似乎係「講不出聲」。</p><p>股份唔係畀大劉</p><p>繼「細細劉」劉鳴煒舊年話唔做執行董事，俾人以為佢想同老竇劃清界線後，細劉喺聯交所股權變動資料內申請，本月3日喺場外以零代價減持6000萬股華置，持股量由7.65%減至4.59%，即係日後再沽貨都唔使申報。以當日收市價13.88元計，呢批股份值成8.3億元。<br>華置噚日亦有公佈呢項減持，話細劉係將該批華置股份轉讓畀佢嘅家族成員，以後唔再係華置主要股東。聽講細劉呢批股份轉讓嘅對象，唔係大劉父子。<br>咁呢個舉措有乜含意、邊位係接收佢批華置股份嘅家族成員？<br>暫時冇人答到，正路啲諗，細劉好可能係想專注搞好利福（1212），事關內地零售前景咁正，放多啲時間同心血都啱；只係唔知會唔會又係一樁家事啫。</p></body></html>