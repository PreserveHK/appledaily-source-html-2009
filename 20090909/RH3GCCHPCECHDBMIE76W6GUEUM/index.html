<html><header><meta charset="utf-8"><title>被爆偷嗒o靚模　同日妻子入院謝天華否認老婆自殺</title></header><body><h1>被爆偷嗒o靚模　同日妻子入院<br>謝天華否認老婆自殺</h1><p>憑《學警狙擊》飾演Laughing哥成功上位的謝天華，昨日忽然陪同太太Tina（李天恩）現身灣仔律敦治醫院，有傳Tina送院前曾與天華發生口角兼動武，甚至有指Tina自殺，適逢昨日有雜誌報道天華在夜店媾年輕他22年的o靚模王璐瑤，未知兩者可有關連。天華昨日誓神劈願否認老婆自殺，亦沒有打老婆，聲稱太太入院只因胃部劇痛。</p><p>謝天華昨日下午約2時30分忽然現身灣仔律敦治醫院，他隨救護車抵達醫院，躺在擔架床者原來是正牌Laughing嫂Tina（李天恩）。現場所見，Tina呈半昏迷狀態，當醫生問天華其太太有何不適時，天華指太太頭暈、嘔吐及抽搐，其間又不停用紙巾為太太抹汗，表現體貼。但當見到記者舉機拍照，即以凌厲眼神瞪着，然後頭擰擰示意不要拍照。</p><p>見記者即發</p><p>至下午4時許，天華為太太到藥房取藥，有記者衝前問他是否謝天華，他即一臉不悅的說：「你認錯人啦。」當記者表明擔心報道錯誤，故想他澄清一下時，天華即大發：「我做乜要同你澄清呀！」後來天華心情稍為平伏，始回應太太身體不適：「係呀，睇咗醫生，佢個胃唔舒服，醫生話冇乜嘢。等埋醫生睇多陣，冇乜嘢就走得o架啦。」他取藥後再到餐廳為太太買外賣。<br>天華聲稱太太因胃痛入院，但卻有消息指Tina事前曾與天華發生激烈爭執，甚至有傳Tina自殺。事有湊巧，昨日有報道指天華在夜店獵艷，女方是知名度不高、曾拍三級片的20歲o靚模王璐瑤（Louise），Louise事後更向傳媒展示她與天華的合照，又大爆媾女有前科的天華借玩魔術媾女屎橋，Tina今次入院，難免令人懷疑與此有關。<br>對於有傳Tina自殺入院，天華說：「我一早聽過，傳啫，唔係真。Tina係胃抽筋先坐白車入院。」對於打老婆傳聞，天華只輕鬆的笑說：「我做乜打我老婆？」
</p><p>Tina包到冚轉院</p><p>原本天華表示Tina會很快出院，　但至晚上7時半，Tina卻由救護車轉送跑馬地養和醫院，只見在擔架床上的Tina用毛氈緊緊包冚自己。記者再致電天華，問到有傳他動手打老婆一事時，天華誓神劈願否認：「全部亂寫！」問到Tina可知天華與Louise的緋聞，天華沒好氣的說：「近排都發生過類似嘅嘢，我回應得幾多，唔通我唔出街、唔睬人、拒絕同人影相？我係公眾人物，呢啲係禮貌，人哋特登做呢啲嘢，我冇得防，亦冇得小心。」</p><p>Louise狂讚好人</p><p>至於o靚模Louise昨日則在電話中說：「早排佢（謝天華）完咗官司，我哋咁啱喺夜店Fevar撞到，由朋友介紹認識，佢知我想入行，天華又係前輩，佢咪講咗好多嘢鼓勵我，叫我畀心機，佢講嘢好正面，又好好人。」不過，Louise居然也知道天華太太Tina入院的消息，她說：「係呢，唔知乜嘢事。」問她可覺因兩人緋聞激病Tina，Louise說：「我同天華淨係普通朋友，我哋當晚只係傾吓偈，就算結咗婚都可以做朋友。」那可會發短訊問候天華夫婦，Louise頓時語塞：「哎吔，我唔知點答你。」<br>採訪、攝影：羅日昇、楊浩賢、<br>黃曉程、黃文偉、朱志聰
</p><p>有情歲月：夫婦檔拍廣告銀</p><p>謝天華和太太Tina相識於微時，當時謝天華還是風火海成員，名氣一般，但Tina對他不離不棄，謝天華曾笑說多年來已視女友為太太看待，因為雙方只欠一紙婚書及一個儀式，經過12年愛情長跑，05年終於拉埋天窗，當日一對新人在深水灣鄉村俱樂部舉行戶外婚禮，當時有約300名賓客見證，而Tina婚後也繼續工作，現為周海媚經理人，近日二人更以夫婦檔齊齊拍牙膏廣告搵錢（圖）。</p><p>娛樂資料庫：偷食有前科</p><p>謝天華在《女人唔易做》飾演擅長偷食的「賤Man」，其實真人版婚前婚後同樣愛夜蒲，每次斷正被傳媒拍到偷食照，其妻Tina例必出面力撐，不過男方似未有因此收斂。</p><p>07年11月：到台北錄影《味分高下終極踩台》期間，被發現與忌廉天使麥皓兒雙雙夜蒲，表現親暱，更前後腳返酒店。事件曝光後謝天華夫婦十指緊扣上演恩愛騷否認婚變。<br><br>08年4月：單拖到中環蘭桂坊M88酒吧消遣，到場時有兩名女子上前迎接，三人逗留約5分鐘便離開，轉場到另一酒吧狂歡。<br><br>09年3月：謝天華醉駕官司剛了，就有雜誌爆他到酒吧夜蒲偷歡，帶醉撩女，更有一穿緊身Ｔ恤索女投懷送抱，兩人儼如連體嬰。事後謝天華表示那張是舊相，與相中女子只是禮貌上擁抱。<br><br>09年5月：謝天華在無綫新劇《老公萬歲》中與兩位港姐曹敏莉和李綺虹分別有接吻戲，其後曹敏莉力數謝天華主動要求加料，由錫面變錫嘴，短咀變長kiss，疑似鹹豬嘴。<br><br>資料來源：《蘋果》資料室</p><p>人物誌：黐星合照老嫩通殺</p><p>日前接受訪問踢爆Laughing哥媾女屎橋的王璐瑤（Louise），今年20歲，曾於香港專業進修學校修讀工商管理，現為SingModelManagement的模特兒，兩年前剛滿18歲的她曾拍攝三級獨立電影《明媚時光》，更露點上陣，非常拼博。至於現正上映的《很想和你在一起》，她也有份客串，又拍過亞視劇集《今日法庭》及電影《神探》。<br>深諳自我宣傳之道的Louise，入行後化名LuLu，並經常在網誌及facebook內大晒自拍照，又酷愛夜蒲，更與男性特別投緣，舉止豪放的她又愛與圈中人合照，「collection」除Laughing哥外，還有林雪、MCJin及蔡瀾等，更有同性o靚模Rainbow，老嫩不拘。</p></body></html>