<html><header><meta charset="utf-8"><title>轆Book：開合．氣派</title></header><body><h1>轆Book：開合．氣派</h1><p>首次登陸香港嘅A5Cabriolet係A5車系繼Coupe之後推出嘅全新車型，未見真身總覺得帶點神秘感，如宮廷派對，戴住華麗面罩故作神秘般。甫見，LED頭燈組奪目耀眼，合篷感覺比Coupe多一點溫柔優雅，開篷又變得灑有氣派，又比硬頂典雅、格調一點。開、合之間營造特有形象，彰顯房跑高貴型格嘅優雅氣派。<br><br>記者：梁美甜<br>攝影：陳陶鈞<br>Model：Ivy@PureModels</p><p>合．軟硬兼具
</p><p>全新A5Cabriolet無錯係電動軟篷車款，但手感不若一般軟篷般「軟」，反而硬硬哋甚有質感。未開篷時，散發嘅係一股瀟灑味道。全新A5唔只擁有呢個元素，仲有一身房跑格，加上新世代Audi家族都有嘅大面罩、搶眼LED頭燈組等車頭設計，台型足，唔可以話好Aggressive，但就一定唔會被人比下去，陣勢足！<br>抵港新車採用2.0公升渦輪增壓引擎，馬力輸出180匹，轉數到1,500轉時更能釋出全數320Nm扭力，雖無搭配招牌quattro四驅而採用前驅，但配八前速multitronic無段變速波箱，能以更低油耗而提供高性能馬力，日常代步又或者出席唔同場合都夠用夠撐。
</p><p>開．闊落跑手
</p><p>以開篷車而言，A5Cabriolet擁有四個Full-size座位，連5呎7吋高嘅ModelIvy無論坐邊個座位都有大把位剩，相信坐足4個有「份量」嘅人都無問題，呢點無疑係叫人驚喜。新車亦首次加入「電動臂」，即上車關門，安全帶會自動伸出，唔使再四圍摷。好多人會有疑問，一般開篷車喺開篷狀態時，收起嘅篷就會佔去唔少尾箱容積，不過呢部A5Cabriolet一樣打破慣例，尾箱依然有足320L容積讓你擺放任何物品。喺開篷狀態時，車身線條反而更明顯更有跑格，配合埋前、後LED燈組，跑出街，擺明就係一個貴氣跑手喇！</p><p>時速50公里以下15至17秒開合……</p><p>規格</p><p>引擎：1,984cc直四渦輪增壓<br>馬力：180bhp/4,000-6,000rpm<br>扭力：320Nm/1,500-3,900rpm<br>傳動：八前速multitronic無段變速波箱<br>售價：$496,000<br>查詢：合迪汽車（25281862）</p></body></html>