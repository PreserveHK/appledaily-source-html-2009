<html><header><meta charset="utf-8"><title>殯儀股上市　贈蝶喻重生現代傳播英文名變漢字　有諗頭 - 李華華</title></header><body><h1>殯儀股上市　贈蝶喻重生<br>現代傳播英文名變漢字　有諗頭 - 李華華</h1><p>首隻本港上市嘅殯儀股中國生命（8296）噚日掛牌，究竟會送乜嘢紀念品畀港交所（388）而又具公司代表性，真係考心思，當然唔可以係公司產品咁大吉利是喇。結果主席劉添財選擇咗公司Logo、一雙蝴蝶嘅精緻玻璃擺設作為禮物，寓意生命化彩蝶悠遊新世界。有老記就話，係咪比喻作梁祝化蝶重生呀？劉添財笑住答「正是」。</p><p>方塊英文書法代表革新</p><p>呢隻殯儀股由新鴻基國際同東英分別擔任保薦人及牽頭經辦人，掛牌初段係威係勢，最多升75%，不過最終好似蝴蝶跌落花叢咁，收市只升44%。<br>同場另一新股現代傳播（072），董事長邵忠亦喺送禮方面花咗唔少心思，令在場人士都對呢間公司留下深刻印象。邵忠特意請咗中國當代著名藝術家徐冰，用集團個名嚟寫書法，奇特之處在於唔係寫中文字，而係現代傳播嘅英文名字「MODERNMEDIA」，並以「方塊英文書法」表達出嚟，將中西文化混合於一體，遠睇似係兩個好深冇人識嘅漢字。邵忠認為，呢個作品代表集團跨越東西文化，傳揚現代精神，並保持永恒革新嘅意思。<br>現代傳播今次招股獲得李連杰、馬雲等內地名人入股，邵忠話，佢哋都係公司嘅精英讀者，同時亦係合作夥伴，公司曾經為李連杰嘅壹基金作宣傳推廣，而馬雲嘅淘寶網亦喺旗下雜誌登廣告；既然大家咁friend，上市梗係要支持吓嘅。<br><br>李華華<br>mailto:LiWaWa@AppleDaily.com</p></body></html>