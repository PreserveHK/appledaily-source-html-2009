<html><header><meta charset="utf-8"><title>中環在線：小小超搵AIG老臣子入局 - 李華華</title></header><body><h1>中環在線：小小超搵AIG老臣子入局 - 李華華</h1><p>幾日前小小超李澤楷先至用私人公司盈科拓展集團，斥資5億美金買咗美國國際集團（AIG）放售嘅部份基金業務；噚日佢嘅上市公司8號仔電盈（008）又宣佈，委任71歲嘅謝仕榮做公司獨立非執行董事，董事袍金廿萬銀，即日起生效。<br>係人都知謝仕榮喺AIG旗下友邦保險（AIA）由後生做到老，做足48年，今年退休前更做到AIG高級副主席，兼友邦保險主席暨行政總裁，家仲做緊美國友邦保險公司名譽主席，對AIG瞭如指掌，電盈搵佢入局，斷估都唔會要佢講吓點睇科技發展啩？唔通想搵佢入嚟睇住啱啱買嘅AIG資產，畀吓意見？<br>華華就梗係唔知內情啦，但若果係咁就真係差勁囉。事關AIG係上市公司，而買入AIG資產嘅就係小小超嘅私人公司，除非佢諗住將資產注入上市公司，如果唔係，睇怕下次股東會，小股東見到小小超同佢哋班管理層嗰陣，又有嘢講嘞。
</p></body></html>