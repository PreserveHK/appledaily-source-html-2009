<html><header><meta charset="utf-8"><title>中環在線：任總無文寫　輕鬆又忐忑 - 李華華</title></header><body><h1>中環在線：任總無文寫　輕鬆又忐忑 - 李華華</h1><p>前日啱啱過完61歲（按身份證計）牛一嘅任志剛（圖），退休倒數仲剩番19日，而佢一直親自操刀嘅專欄文章《觀點》，寫多3篇就功德圓滿。</p><p>《觀點》寫足10年</p><p>任總噚日喺專欄內抒發情懷，話一聽到好快「無文一身輕」，第一個反應係「如釋重負、鬆一口氣」，但呢個欄由99年9月2日起足足寫咗10年，臨別在即，諗起今後毋須再每周撰文，「心裏不免有點忐忑」。<br>任總退休，過去兩年傳得風風雨雨，今年5月底由特首一錘定音，由財爺公告天下。任總話，一直對9月底退休抱期待心情，但隨住步下台階嘅一日將至，「現在才真正體會到，退休後的生活是多麼的不同！」曾經叱咤風雲嘅任總，呢一刻，彷彿變成少女心事，欲捨難離。<br>點擊率不弱嘅《觀點》文章，審時度勢，乃任總多年提倡，用嚟作為金管局管理風險預期嘅重要公器。佢認為公職人員要跟社會大眾保持溝通，複雜嘅金融決策要深入淺出解畫。未知此番肺腑之言，是否向其繼任人千里傳音？</p></body></html>