<html><header><meta charset="utf-8"><title>轆Book：硬頂變開篷　車格分裂</title></header><body><h1>轆Book：硬頂變開篷　車格分裂</h1><p>有縮水M3美譽嘅135i，306匹馬力的確唔講得笑，但高性能表現背後，其實仲有好多嘢玩，好似Cabrio版咁配番個懷舊黑色軟篷，關起時帶有點點古典跑車味，興之所至亦可隨時開篷，將135i變成親親大自然嘅極品，車格分裂卻又出奇地夾。<br><br>記者：徐影龍　<br>攝影：林栢鈞　<br>Model：Fion</p><p>軟篷新形象</p><p>寶馬1、3、5、7系，本來各有市場定位，轉極款都唔會將車系本身特色改變，但1系的確好奇怪，由七十年代嘅「BMW2002」小跑車誕生，到後來110i、120i改玩實用揭背車，到呢兩年125i同135i推出，又再次回歸有尾跑車格。以為1系已定性，點知再變，踢走硬頂改為開篷車，仲要唔係時興嘅硬摺頂，以更具懷舊味嘅黑色軟篷現身，令到1系家族特色豐富到不得了。講番Cabrio，軟篷收摺後，會完全收入自動打開嘅尾冚內，軟篷嘅多摺式骨架相當硬淨，係用上類似牛仔布料嚟做，近睇見到有質感嘅炭黑布料，懷舊＋時尚夾得天衣無縫。個人相當喜歡135iCabrio帶有懷舊軟篷味道，配合全車高科技感，可算別有一番風味。</p><p>如過山車般刺激</p><p>由於135i本身係架306匹嘅高性能跑車，開埋篷後，加速疾衝起嚟，嗰種刺激速度感絕對令人難忘。喺上落山路中，135i又快又咬彎，感覺有啲似坐過山車，但出色嘅循迹性及車架剛性，令人High得嚟亦好有安全感。當然，開篷車一快，全車人除咗光頭攝影師外，無一倖免地忙住猛撥吹亂晒嘅頭髮，慶幸A柱改良過，令擋風玻璃有效減低前座食風程度，但坐後排嘅Model依然走唔甩，一把長髮吹到唔見樣，不過佢一樣嘩鬼叫High到爆，呢啲就係開篷車嘅特殊魅力。22秒開合時間算中規中矩，勝在低於40km/h時，可邊行邊開合，最佳應用唔只落雨時，就算入隧道，都可輕鬆活用呢個功能，毋須喺條隧道內捱廢氣。軟篷仲有一個好處，就係收藏時無硬摺篷咁阻碇，雖仍有一定體積，但只佔好少位，尾箱仲有大把位畀你擺嘢。</p><p>規格</p><p>引擎：2,979cc直六　<br>馬力：306hp/5,800rpm<br>扭力：400Nm/1,300-5,000rpm<br>傳動：6速Steptronic自動波箱<br>售價：$618,000　<br><br>查詢：BMWHK（27145271）</p></body></html>