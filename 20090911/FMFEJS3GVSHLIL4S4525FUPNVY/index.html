<html><header><meta charset="utf-8"><title>中環在線干德道豪宅　無預港人　長實為「革新賣樓」補鑊 - 李華華</title></header><body><h1>中環在線<br>干德道豪宅　無預港人　長實為「革新賣樓」補鑊 - 李華華</h1><p>內地人越嚟越有錢，買嘢出手又快又豪，最近唔少發展商都紛紛北上賣樓，爭奪呢個有十幾億人口嘅市場。不過，發展商北上，暫時都係推廣居多，或只係攞小量單位上去賣。不過，賣樓一向出人意表嘅長實（001），噚日竟然話會將西半山一個豪宅盤，成幢攞去內地賣，一件都唔留喺香港賣；唔通佢哋覺得香港人越嚟越窮，買唔起豪宅？</p><p>記招話全幢攞番大陸賣</p><p>長實喺舊年9月金融海嘯爆發後，將九龍塘亞洲電視舊址，同啱啱命名「Conduit18」嘅西半山干德道兩個項目，賣畀美國州政府退休基金，作價約25億元。事隔一年，個基金搵番長實幫手，下月黃金周後賣西半山個盤。<br>正當唔少港客期待呢個盤推出，長實噚日開記招時竟然話，個盤唔會賣畀港人，成幢32個單位會攞上去內地賣，仲話呢個係集團賣樓一個革新。<br>長實營業經理曹皎明話，呢個安排唔係睇淡後市，而係公司覺得內地客嘅購買力較強。咁如果港客真係好有興趣呢，佢就話「唔會賣畀佢啦，因為基金嗰邊都睇好內地嘅購買力。」仲話基金認為攞返大陸賣，可以賣得更好價。<br>唔知係咪長實擔心呢番話會引起市場極大迴響，噚晚嗱嗱聲補鑊。長實市場推廣部發言人後尾同華華講，「Conduit18」唔係唔賣畀港人，只係首階段嘅推廣會集中喺內地，具體銷售安排稍後公佈。咁大家就要留意事情嘅發展囉。<br><br>李華華</p></body></html>