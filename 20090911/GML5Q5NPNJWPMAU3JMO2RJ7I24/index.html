<html><header><meta charset="utf-8"><title>青心直說：霸王單一產品難稱霸 - 胡孟青</title></header><body><h1>青心直說：霸王單一產品難稱霸 - 胡孟青</h1><p>早幾日前拆解過點解一巾不如一巾，棄維達國際（3331）買恒安國際（1044），最主要係擔心即使今年買定料，下年恐怕仍難逃木漿原材料價飛升。無獨有偶，花旗同日出報告，將維達的評級由買入降至沽售，目標價大幅調低至4.5元。原來每格廁紙背後大家想法都係一樣──睇住木漿價格見底回升，確定維達明年冇運行。<br>大行寫報告，當然比我哋寫稿需要更多時間、更詳盡的計算同比較，所以先咁多人喜歡參考其目標價。不過最令人大惑不解係，管理層都講明下半年成本已鎖定，點解大行報告面世前兩日開始，股價被質低到5蚊邊。相比恒安27倍的預測市盈率，維達被質低至13倍絕不手軟，隨後大行更將目標價降至4字頭，嚇到唔少散戶急急沽貨避之則吉。<br>市場上能提供穩定資金流的靚股難求，業績雖被唱淡，只要股價跌至合理水平，唔理係叫大家沽畀佢哋執嘅大行又好，長線基金都好，都樂意坐享其成，喺別人恐慌時貪婪地猛吸貨。</p><p>摩笛獨奏未必跟得過</p><p>不過作為上市公司，最怕反而係坐食山崩。講緊嘅係「動L」霸王集團（1338）。上市至今冇乜搞作，一路靠食老本嘅單一產品洗頭水行走江湖，股價持續調整，已清楚告訴市場，大家等得有點不耐煩。又係咁啱得咁蹺，早幾日見底回升，由2.66元抽到上3蚊，原來呢次係大摩撐，首次畀評級就係增持，睇緊3.56元。特別要認住呢隻「摩」，根本就係佢嘅上市保薦人，出報告似乎都係售後服務嘅一種。素來跟報告炒的老散都知，報告威力短癮之極，有如叫周秀娜喺酷熱天氣警告下食雪糕，未張開口已搞到一身都係，激情過後總會回復基本面。<br>土炮變名牌，全靠大灑金錢做宣傳，過去幾年費用高達6億元，換嚟係超過7%的中國洗頭水市場佔有率。要山雞變鳳凰，霸王變中國P&amp;G，單靠洗頭水根本無可能，公司集資19億元，投資者及基金唔係期望睇大明星輪流出來Fing頭髮，而係希望好好利用集資所得，併購又好發展新產品亦好，否則資金肯定會以腳投票。<br>超過170年歷史的美國P&amp;G之所以不斷壯大，喺中國又咁成功，關鍵係產品多元化、包羅萬有，配合家庭各類需要，至吸引到每日20億人使用其產品。<br>創業難，守業更難，身家暴漲過後，霸王統帥陳啟源要諗諗計，點帶領公司更進一步，博取全中國人的掌聲，光宗耀祖。<br>胡孟青</p></body></html>