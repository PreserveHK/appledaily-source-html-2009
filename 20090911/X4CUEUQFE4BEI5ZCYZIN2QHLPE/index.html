<html><header><meta charset="utf-8"><title>敏妮Talk：焦點新股一定要抽 - 溫敏妮</title></header><body><h1>敏妮Talk：焦點新股一定要抽 - 溫敏妮</h1><p>敏妮星期三講，抽到一手現代傳播（072），當時由於有半數人落空，相信冇咁易跌穿招股價，但保薦人往績唔係咁好，所以決定掛牌唔見暗盤價即沽。結果現代傳播一開市就抽到上當日高位1.43蚊，差3個仙見埋暗盤高位，之後雖然跌番，但都算見過暗盤價，果然唔使潛水。<br>敏妮上晝冇沽貨，諗住下晝睇定先，但中午開市返嚟，隻股冇乜點郁，呢啲走勢先俾佢考起。敏妮揸住一手，沽貨連文華hightea都唔夠找數，唔沽又唔知放喺度做乜。可能四叔李兆基講得啱，家陣啲上市公司計數計得好足，散戶只能賺粒糖。</p><p>借孖展認購講策略</p><p>不過敏妮抽新股嘅熱情未減，家陣又有國藥（1099）同中冶（1618）兩隻大型新股招股，同期仲有隻奀細啲嘅利郎（1234），敏妮本錢有限，諗緊點部署。<br>翻查資料，07年時就出現過唔少呢啲幾隻大嘢一齊招股嘅場面，敏妮搵咗兩次嚟做例，一次係安踏（2020）、峻凌（1997）同維達（3331）三股同期招股，兼同日上市，結果超額認購183倍、倍數最高嘅安踏首日升幅亦最多，相反峻凌差啲跌穿招股價。另一次係中材（1893）、比亞迪電子（285）同越南製造（422）三股同期招股，兼同日上市，結果焦點所在嘅中材喺3隻股中，升幅又係最勁，相對冇咁起眼嘅越南製造，就跌穿招股價。<br>結論係，如果唔想放過任何合法賺錢嘅機會，焦點新股一定要抽。不過認購時要有策略，尤其用孖展抽，唔計數，隨時賺變蝕。暫時睇，人海戰術全家總動員博多啲機會最穩陣。至於敏妮唔諗住借孖展，唔怕孖展借爆，可以睇埋最後一兩日傳媒報道超額情況，再數飛，睇吓抽幾多股先最有機會抽中。<br>溫敏妮</p></body></html>