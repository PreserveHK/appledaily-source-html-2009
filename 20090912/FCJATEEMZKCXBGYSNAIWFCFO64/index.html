<html><header><meta charset="utf-8"><title>畢賭翁：跟基寧咸得「米」 - 畢傑</title></header><body><h1>畢賭翁：跟基寧咸得「米」 - 畢傑</h1><p>周二放假，去咗打士碌架4強比賽，對手係一個見到袋口都pot得入嘅中坑Johnny，外型就似足謝老四；畢傑講嘅當然唔係謝拉特，係謝賢。事關Johnny額頭上擺咗副黑超，用嚟固定靚靚髮型，頭後就紮住條馬尾，仲唔係四哥？<br>4強打5局3勝制，我同四哥嘅勝負走勢完全係梅花間竹；第一局我贏，第二局一個不留神打失pink波，即付出代價，到執筆一刻仍然喺度懊惱自己。由於嗰日開波時間延遲，戰至決勝局已過凌晨12點，雙方集中力降低，唔打safe，鬥pot！好一個四哥，尾段依然馬步平穩，原來我嘅體力竟然輸畀一個阿叔。<br>本欄4連勝，希望基寧咸再幫到大家。文：畢傑<br><br>近5場往績：WWWWL<br>主客和：基寧咸勝<br>心得：米禾爾至少傷10件</p></body></html>