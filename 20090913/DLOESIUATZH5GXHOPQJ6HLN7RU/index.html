<html><header><meta charset="utf-8"><title>隔牆有耳：「隔代一哥」盧偉聰又高升 - 李八方</title></header><body><h1>隔牆有耳：「隔代一哥」盧偉聰又高升 - 李八方</h1><p>警隊高層今個月有連串人事調動，呢一輪音樂椅遊戲焦點係總警司盧偉聰於今個月21號接替退休嘅助理處長劉志強，統領保安部，盧Sir被視為「隔代一哥」大熱，晉升至警隊最高階管理層，象徵又近「一哥」個位一步。<br>警隊高層大執位序幕剛剛開始，副處長（行動）任達榮出年3月退休，應由副處長（管理）曾偉雄接任，曾Sir下一站應該係處長，高級助理處長李家超預料會填補曾Sir空缺。據八方了解，由於多名高級助理處長都屆退休年齡，杜偉義今個月13號退休，古樹鴻、鄧厚昇分別喺明年7月同9月榮休，因此多個助理處長可望升官，鄧甘滿最快跑出接替杜偉義，孫貴良則做東九龍總區指揮官，接替退休嘅何國佳，杜振偉、鄧厚江、馬維騄同卓振賢則排隊升職。</p><p>李明逵「頭馬」</p><p>另一助理處長劉志強下月中退休，料由總警司盧偉聰接任，佢前年做保安部時係劉志強副手，今次坐正，工作應該駕輕就熟；外界形容佢係前一哥李明逵「頭馬」，最威水係做過國際刑警亞洲及南太平洋區助理處長。盧偉聰本來係西九龍總區副指揮官，升職後由毒品調查科總警司艾樂善接上。另外一名已榮升助理處長嘅係黃志雄，佢目前掌管行動部。而周國良亦已接替鄧甘滿升做助理處長（人事部）。<br>其餘幾位有機會升職的總警司包括中區警區指揮官趙慧賢、油尖警區指揮官劉業成、元朗警區指揮官李建輝同警察機動部隊校長羅夢熊。警隊消息話，由於盧偉聰最快6年後先到頂，恐防有人中途墮馬，或者好似陳德霖咁「另有高就」，所以警隊最高層做定兩手準備，同時栽培多名警官做接班人，上述幾位有望再上層樓嘅總警司都可以話係準「隔代一哥」人選，知情人士話當中又以李建輝同劉業成最有「黑馬」相。</p><p>劉志強有後路</p><p>講番退休嘅劉志強，佢今年55歲，按警隊規定係要退休，不過就此退出江湖似乎太後生，據說佢已有後路，或會加入機場保安公司擔任高級經理，追隨前警官、機場保安公司總經理周富祥。<br>mailto:pf_lee@appledaily.com</p></body></html>