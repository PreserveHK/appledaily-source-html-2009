<html><header><meta charset="utf-8"><title>轆Book：最狂豹王　谷出火氣</title></header><body><h1>轆Book：最狂豹王　谷出火氣</h1><p>英國積架？咪以為只係紳士揸嘅貴車咁膚淺，旗下R跑車系由性能到裝備，絕對可列入超跑級別。靜完一輪，豹王09重臨，將新研發最強Engine510匹Supercharged擺落XKR度，今日仲搵嚟專業試車手Kennith谷出豹火，即場Burn胎甩尾試0-100km/h。響胎、引擎聲似要宣示：「唔發火咪當我病貓！」<br><br>記者：徐影龍　<br>部份攝影：譚盈傑<br>Model：Ice@PureModels</p><p>GT裝備　最強引擎</p><p>廠方一公佈第三代5.0LAJ-V8機械增壓引擎，為積架帶嚟唔少喝采聲，個個引頸以待，等睇呢隻豹火氣有幾猛。呢副超跑引擎，以Supercharged（機械增壓）谷出510匹馬力，積架仲一次過擺落XFR同XKR兩款新車度，上個禮拜試完XFR，動力跑勁係有，但豪華裝備同舒適先係主打，引擎發揮始終較為低調。呢部XKR就唔同，擺明主打GT超級跑車格局，由車架、懸掛、操控全部Racing行先，百分百配合最狂引擎運作，但要將豹火百分百逼出嚟，點少得一位專業試車手。今日搵嚟教車、試車十幾年嘅Kennith上陣，佢更係全國唯一小型賽車手教練，師傅及徒弟均獲獎無數。咪以為佢得小型賽車叻，喺內地，就連AMG、Audi、BMW都搵佢幫手試新車，佢就啱啱喺上海狠劈咗呢架XKR10日，難怪玩起上嚟咁得心應手。</p><p>旋鈕斯文　軚波狂野</p><p>試車當日，不自覺沉醉喺XKR同Kennith一齊炮製嘅豹火魅力中，High完後，一行人先慢慢欣賞XKR嘅貴族裝備。踩Brake，按下「Start」撻車，中控、錶板燈光啟動，XKR首次配備嘅旋鈕掣亦徐徐升起，跟XFR啟動時一樣，像賦予愛驅靈魂，不同係XKR引擎傳至氣喉嘅低沉咆哮，嚟得更結實有力，令人雄心萬丈。原來中央手枕位圓圓嘅旋鈕掣，名為JaguarDriveSelector，用作轉波，全組均為合金物料，掌心感受到金屬冰冷感，並非膠蓋鍍銀咁平凡，相當之Cool。踢走傳統波棍對積架嚟講實在大膽，斯文行車大可慢慢擰，心情亢奮欲蹬腿狂奔時，仲有軚波撥片畀你過手癮。</p><p>Kennith：「輔助系統全關依然好揸。」</p><p>「當初揸嗰陣都打咗個突，因為一聽積架個名，好Grand、好紳士，但一落到場，熄晒如DSC等輔助系統，其他車廠大多只容許關掉70%，但積架明顯對車架、懸掛信心十足，居然可以百分百關閉所有輔助系統。而我落到Track亦毫不客氣，狠試飄移、RacingLine等，實在好易操控，唔會因關閉輔助系統而失控，感覺成架車好黐住地下。事實上，當日10位中港澳車手均試咗10日，居然連雪糕筒都未揩過，呢點可算係相當神奇。」</p><p>規格</p><p>引擎：5,000ccV8Supercharged	<br>馬力：510bhp/6,000-6,500rpm	<br>扭力：625Nm/2,500-5,500rpm<br>傳動：6速自動波箱	<br>售價：$1,838,000	<br>查詢：JaguarHK（25200989）</p></body></html>