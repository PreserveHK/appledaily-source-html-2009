<html><header><meta charset="utf-8"><title>清酒蜆　2分鐘凉快一叮</title></header><body><h1>清酒蜆　2分鐘凉快一叮</h1><p>久居香港可能真的影響到一瀨太太，傳統日本主婦的慢條斯理及執着仔細，她只做一半：執着餸菜的營養均衡，卻絕不慢吞吞，反而盡量想快想慳工夫，很有香港人的CanDo精神。一餐飯三餸一湯，食物至少有五色，均衡又健康，但煮的時間卻在1小時之內，真要講句：「佩服！」<br><br>記者：廖秀娟<br>攝影：楊錦文、王文忠<br><br>網上真人Show<br>http://www.vdonext.com/index.php?fuseaction=Features.Archive&amp;channel_id=575603&amp;program_id=659715</p><p>今日煮腦</p><p>一瀨太太（食譜作者及專欄作家）<br><br>居港日本人，入廚十多年，差不多每天為丈夫及兒子入廚，遊走於香港街市與日式超市，誓以最方便方法煮正宗日本餐。<br><br>菜式<br><br>清酒蜆沙律<br>生薑豚肉<br>荷蘭豆煮蛋<br>麪豉湯</p><p>淡口豉油鹹過濃口豉油<br></p><p>好多人睇到濃口這兩個字就以為鹹過淡口的，一瀨太太提大家，淡口豉油是鹹過濃口的，其實濃口的只是較深色，鹽份少過淡口，甜度亦較高，有點似我們中國人常用的生抽及老抽。</p><p>清酒蜆沙律<br></p><p>0hr10min（未計浸蜆時間）份量：3人<br>製作難度：★☆☆☆☆<br><br>一瀨太太說，用微波爐叮蜆，慳時間慳爐火，又可以減少清潔工夫，味道與用煲煮差不多。她更說：「夏天咁樣無火煮食，唔使煮到成身汗，特別凉快o架！」</p><p>材料</p><p>蜆250克、清酒3湯匙、西芹1條（切粒）、番茄1個（去皮切粒）、檸檬汁1茶匙、橄欖油少許</p><p>做法</p><p>1.用鹽水浸蜆2小時，待蜆吐沙後，冲水洗淨。<br><br>2.將清酒與蜆放上碟拌勻，包上微波爐保鮮紙，放入微波爐用中大火叮2至3分鐘至蜆開口取出。<br><br>3.然後加西芹及番茄拌勻，再加橄欖油及檸檬汁拌勻，最後放上少許西芹葉便成。</p><p>貼士</p><p>用微波爐叮蜆，酒的份量可以更少，比用煲煮少一半。</p><p>生薑豚肉</p><p>0hr20min　份量：3人<br>製作難度：★★☆☆☆<br><br>最傳統的日本家庭料理，一定有肉類。簡單的洋葱炒豬肉，伴上切得極幼的日本椰菜絲，簡簡單單便有齊動物蛋白質、殺菌的辛辣元素，夠晒營養。</p><p>材料</p><p>豬腩肉片300克、洋葱1/4個（切絲）、日本椰菜絲少許<br><br>汁料：濃口豉油2湯匙、清酒2湯匙、味醂2湯匙、薑茸20克</p><p>做法</p><p>1.將味醂、清酒、濃口豉油及薑茸拌勻，倒入豬腩肉片拌勻，再加洋葱醃10分鐘。<br><br>2.把椰菜切幼絲。<br><br>3.燒熱鑊加少許油，用中火炒豬腩肉片至八成熟，加洋葱炒一會，然後倒入醃豬肉的醬汁，煮滾後熄火。<br><br>4.將椰菜絲放碟邊，再放上豬肉便成。</p><p>貼士</p><p>用現成木魚湯加少許糖，代替汁料亦可。</p><p>麪豉湯
</p><p>0hr15min　份量：2人<br>製作難度：★☆☆☆☆<br><br>雖然落力做個慳工夫的日本主婦，但對於日本國粹：麪豉湯，一瀨太太便從不怠慢，會親自煮木魚湯底，避免太鹹。</p><p>材料</p><p>麪豉70克、昆布1小塊、木魚花10克、凍水400毫升、日式豆腐卜1個、滑豆腐1/2磚、葱花少許　</p><p>做法</p><p>1.用適量滾水冲豆腐卜去油，然後切條。<br><br>2.將昆布放入凍水，煮至滾後夾起昆布，加木魚花熄火，等木魚花浸至全部沉底，然後隔渣便成木魚湯底。<br><br>3.將木魚湯底煲滾，加滑豆腐及日式豆腐卜，用中火再煮滾，麪豉過隔篩下煲略拌勻，在煮滾前熄火，盛起倒入碗，撒上葱花便成。</p><p>貼士</p><p>煮麪豉湯不能用現成木魚湯，因為內有豉油，再用來做麪豉湯便會太鹹。</p><p>荷蘭豆煮蛋
</p><p>0hr15min　份量：3人<br>製作難度：★☆☆☆☆<br><br>有肉有海鮮，當然亦要有菜。易做的荷蘭豆煮蛋，大人細路都不會抗拒。</p><p>材料</p><p>荷蘭豆100克、蛋2隻（拂勻）、木魚粉2克、水200毫升、清酒2湯匙、淡口豉油1湯匙、葱花少許</p><p>做法</p><p>1.荷蘭豆洗淨去硬絲，放入煲滾鹽水中灼1分鐘，盛起即浸冰水。<br><br>2.把木魚粉加水拌勻成木魚湯。<br><br>3.把木魚湯、淡口豉油及清酒倒入煲，用中火煮滾後，加荷蘭豆略煮半分鐘，再加蛋漿，用慢火煮至滑蛋狀態便可上碟，最後撒上葱花便完成。</p><p>貼士</p><p>荷蘭豆不能煮得過熟。想做滑蛋，一定要用細火慢煮！</p></body></html>