<html><header><meta charset="utf-8"><title>轆Book：Q5長測靠晒Q&amp;A</title></header><body><h1>轆Book：Q5長測靠晒Q&amp;A</h1><p>「最近街上好似多咗唔少Audi車喎？」不只一個友人咁講，的確，Audi似乎無受金融海嘯影響，新車源源不絕。要數重點車就必數全新型號Q5及柴油版Q7TDI「兄弟車型」。今次代理就提供配有四驅功能嘅Q53.2頂級版作長期測試。實際跑起來，Q（quattro）玩四驅夠爽之外，更要有「A」畀你十足安全感！<br><br>記者：梁美甜　<br>攝影：陳盛臣<br>Model：Natalie</p><p>睇嘢……</p><p>先乜都唔講，今次長測搞搞新意思，用Q5嚟次扭雪糕筒。友人即時質疑：「車身咁高，掂唔掂o架？」試過先知！</p><p>扭彎靠Q夠穩陣</p><p>好多人都覺得，Audi外形設計唔算突出浮誇，但總有股獨特氣質同動感，返工斯文唔過火。Q5亦保持呢種家族風格，驟眼看似斯文，實際動感指數甚高。大大個鬼面罩加凹凸層次分明嘅輪廓，凸顯運動感。明明係「細佬」，照計車身應該比「大哥」Q7細得多，但實際揸起嚟，原來呢部「車仔」都一啲唔細，車身長達4630mm、高1650mm、闊1880mm，體形拍得住部貨Van。但就全靠車身線條、空力設計令風阻系數超低，只得0.33，仲要配搭強勁引擎、七速雙離合器、全時四驅quattro系統，香港唔同嘅路面都應付自如，玩扭雪糕筒，更晒盡Q（quattro）性能。新一代ESP電子穩定系統，五連桿前懸掛同埋梯形連桿後懸掛等，加上車身加入大量鋁質物料，高剛性提供高度指向性及安全性之外，更能有效地因應路面狀況而作出反應，高、慢速掟彎都穩定順暢。</p><p>上落斜A畀安全感</p><p>不嬲都知Audi車配有Electro-mechanicalParkingBrake、ESP8.1、ABS連EBD，唔係對自己駕駛技術無信心，而係對部車更有信心，最估唔到係，最近Audi絕大部份新車都配有嘅Drive-offAssistance原來真正操控起嚟係咁好用，即一粒標有「A」字嘅按鈕，呢粒掣好玩之處係，停車時踩一下Brake就會鎖住部車，功能好似HandBrake般，只要再踩油門畀油，就會自動鬆開。上落大斜路時就最見功架，自問居住、出入地方超多上落山大斜路，加埋勁多燈位，車稍多就真係「Stop-and-go」到腳軟，呢粒A掣就完全解決晒所有問題，斜路開車無難度啦！</p><p>睇耗油唔大食</p><p>攞車時代理入滿一缸油，幾日「爬山」、返工代步、扭雪糕筒玩餐飽之後，還車時電腦顯示行了383km，餘下嘅油仲可以多行60km，即一缸油行到四百多公里。電腦顯示11.8L行100公里計，以3.2公升V6四驅車而言，唔算大食！</p><p>AudiQ53.2規格</p><p>引擎：3,197ccV6<br>馬力：271bhp/6,500rpm<br>扭力：330Nm/3,000-5,000rpm<br>傳動：七前速Stronic雙離合器半自動<br>驅動：前置，四驅　<br>售價：$569,000起<br>查詢：合迪汽車（25281862）</p></body></html>