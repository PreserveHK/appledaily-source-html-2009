<html><header><meta charset="utf-8"><title>敏妮Talk：重注抽利郎 - 溫敏妮</title></header><body><h1>敏妮Talk：重注抽利郎 - 溫敏妮</h1><p>幾乎可以假設國藥（1099）同中冶（1618）會大倍數超額認購，至於另一隻利郎（1234）敏妮亦相信會超額。據3隻新股嘅招股文件，資金有限又唔想借孖展嘅敏妮，初步有盤算。<br>國藥如超額認購50倍以上，公開招股股數增至逾1.9億，即係只得47.7萬手。之前隻熱爆新股金隅（2009），有逾40萬人認購，今次國藥應更厲害。計真啲，公開認購分甲組同乙組（以認購金額500萬元為分水嶺），兩組平分47.7萬手貨，即每組24萬手貨都唔夠，上次金隅就有超過39萬份申請入甲組，想一人起碼有一手應冇乜可能。中冶超額100倍或以上，公開招股股數增至5.74億股，即係57.42萬手，多過國藥，但甲組都係得28.71萬手，都係唔夠分。</p><p>抽新股要不時變招</p><p>唔少專家已叫散戶成家總動員一人抽一手，博同一樣資金，多幾個抽中機會。敏妮跟潮流，中冶同國藥各抽一手，唔會用太多彈藥博穩有一手，原因一係當買六合彩，反正抽唔中原銀奉還。原因二係人人都識只抽一手，令抽一手散戶勁多，喺呢個情況下好難保證抽幾多手先可穩獲一手。原因三要留彈藥博隻少啲人抽嘅利郎。<br>相對國藥同中冶，利郎聲勢弱好多。利郎保薦人係美銀美林，對上一次美林保薦嘅公司係361度（1361），招股時間喺霸王（1338）同琥珀（090）之前，超額認購逾40倍，最後公開發售股數15萬手，抽3手穩獲一手。<br>如果今次利郎都係超額40倍，公開招股部份得9000萬股，即係9萬手，甲組得4.5萬手分，如果超額逾100倍，公開發售部份有1.5億股，即係15萬手，仲少過國藥同中冶，相信都好難做到一人一手，但敏妮諗住重注啲抽，博抽嘅人少兼都係重注抽，谷大超額倍數。雖然361度首日只升8%，升幅有限，但抽中嘅機會高，總算有派彩。</p></body></html>