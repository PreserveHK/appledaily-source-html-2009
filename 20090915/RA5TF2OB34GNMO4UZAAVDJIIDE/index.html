<html><header><meta charset="utf-8"><title>轆Book：瘦身大牛　越輕越狂</title></header><body><h1>轆Book：瘦身大牛　越輕越狂</h1><p>Lamborghini向來都係眾多男人心目中嘅DreamCar，究其原因，不外乎係外形Cool具霸氣、性能狂暴強悍，故以公牛為標徽嘅Lamborghini亦俗稱狂牛。今勻代理引入限量版大牛MurcielagoLP670-4SuperVeloce（下稱SV），比以往狂牛輕足100kg之外，更配以獨特設計，輕量「瘦身」後性能飆升，成為史上最快最強嘅大狂牛。<br><br>記者：梁美甜<br>攝影：譚盈傑<br>Model：Polly@PureModels</p><p>如牛添翼</p><p>男人唔鍾意做牛，得個爛做，但對車中狂牛反而趨之若鶩，呢部全新限量版LP670-4SuperVeloce全球量產350部，呢部係第30部，車廂內名牌有晒血統證明，再加埋超惡兼極具霸氣又不失型格嘅外形，男人見到唔癲至奇！<br>狂牛迷而言，MurcielagoLP670-4SV可以話係大狂牛之中嘅佼佼者，點解？要歸功於創新引擎蓋款式、車身強勢空氣設計及巨型航空尾翼（AeropackWing）。6.5公升V12引擎以鋁材製成並加以改良，令馬力由原先嘅640匹增至670匹，放進以透明六邊形聚碳酸酯製成嘅引擎蓋箱內，引擎蓋再分三層安裝在碳纖維框架內，各層向後開口，提供高效散熱環境，具實際功效之外，齋睇都型到爆。未夠？加埋有DownForce作用嘅碳纖巨型航空尾翼，令時速高達337km/h又如何？</p><p>輕盈有法</p><p>仲未夠？送多個空氣力學設計加入多個進出氣口嘅車身，LP670-4SV亦加入新式頭尾設計，大型進氣口加碳纖前擾流器，車頭、行李廂兩側亦增設兩個氣口，與車身線條相配合勾勒出更立體外形。尾燈以Y字形設計，兩邊燈組之間以碳纖面板分隔，加上超大型進氣網，輔以巨型尾翼，車尾已經殺晒。整體狂悍霸氣渾然天成，男人，你又點抗拒得了呢！另外新車亦用上大量輕身物料「瘦身」，以提升性能，車身亦加入大量空氣力學設計以輔助性能表現。外在夠煞食，內裝亦不遑多讓，同樣用上大量碳纖物料及Alcantara皮，有型格之外，呢隻輕型大牛難怪成為快之牛。</p><p>感受狂牛威力</p><p>新車屬限量車，夠晒矜貴，亦因為咁而無法揸出街實試，上網摷資料時就發現網上有唔少相關短片，見部車飆來飆去，就算無得實戰都滿足唔少好奇慾望，想知LP670-4SV有幾型幾狂，不妨上去八卦一下；或者聽吓引擎聲都夠滿足啦！<br><br>網址： http://www.youtube.com/watch?v=mZGZLf4DgLM&amp;feature=related </p><p>LamborghiniMurcielagoLP670-4SuperVeloce規格</p><p>引擎：6,496ccV12<br>馬力：670hp/8,000rpm<br>扭力：660Nm/6,500rpm<br>傳動：六速手波/E-Gear自動化系統<br>尺碼：4,705×2,058×1,135mm<br>軸距：2,665mm<br>售價：$6,200,000起<br>查詢：KingswayCarsLtd（29006666）</p></body></html>