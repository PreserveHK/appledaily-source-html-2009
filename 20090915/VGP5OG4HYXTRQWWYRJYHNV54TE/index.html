<html><header><meta charset="utf-8"><title>隨街爆喇叭版Walkman</title></header><body><h1>隨街爆喇叭版Walkman</h1><p>又唔係非卿不娶，非君不嫁，點解MP3機一定要買「i乜」先？SONY最近新推兩款Walkman系列，個樣扮晒手機咁款，攞住佢隨時俾身邊人問：「做乜帶兩部手機出街？」<br><br>記者：朱崇德
</p><p>NWZ-S540周身喇叭窿</p><p>那邊廂出新版「i乜」，價錢平咗！但個樣十年如一日，工作先生好興奮話加入拍片功能，手機都玩到唔玩啦！SONY就嚟招殊途同歸、萬劍歸宗，直情抄個手機樣，果然係孖寶兄弟！<br>NWZ-S540最特別係成件芝心批上身，周身窿窿圍晒機邊！其實佢係SONY新研發嘅數碼線性揚聲器，以往聽歌、睇戲只可獨樂樂，多咗佢隨時周街同朋友一齊Share；咪睇喇叭細細，重低音表現好強勁，音效輸出暫未有數據，SE手機鈴聲一向強勁無倫，佢仲要左右聲道立體聲夾攻，可以話更上一層樓囉！2.4吋、320×240高解像顯示屏，叉電一次閒閒哋睇片6.5小時，聽歌42小時；新加鈴聲鬧鐘功能，好彩唔俾拍片，否則我真係以為佢由手機改出嚟！
</p><p>8GB版　黑色、粉紅色、紫色、紅色$1,098<br>16GB版　黑色、紫色$1,348</p><p>NWZ-E440平價GB低</p><p>玩得自私啲、唔使周街小喇叭嘅，仲有款NWZ-E440，基本音色、功能兩機好相近，個芒雖改細為2"，不過照樣聽歌又睇片，其實亦OK夠玩；附近女同事好興奮話Keypad位好鬼「咪嚟老鼠」，真係想問句：「仲有冇唐阿鴨版呀？」</p><p>4GB版　黑色、粉紅色、紫色、紅色$708<br>8GB版　黑色、粉紅色$898</p><p>SONY銷售服務熱線（23452966）</p></body></html>