<html><header><meta charset="utf-8"><title>環球群星正氣歌撐港人馮仁昭四圍超：Kelly帶隊救援交少女 - 馮仁昭</title></header><body><h1>環球群星正氣歌撐港人<br>馮仁昭四圍超：Kelly帶隊救援交少女 - 馮仁昭</h1><p>陳慧琳（Kelly）生完BB後極速瘦身，已開始投入工作，近日佢聯同其他環球歌星包括譚詠麟、張學友、陳奕迅、李克勤同謝安琪（Kay）等一齊做緊隻新碟，所有歌曲都係替港人輸入正能量。至於當日因涉嫌藏毒而被迫暫別娛樂圈嘅關楚耀（Kelvin）都會為呢隻碟寫歌，為港人出一分力。</p><p>大合唱《人人英雄》</p><p>隻碟將環球歌手分為唔同組合crossover，至於邊個同邊個合作部分仲構思緊，其中定咗Kelly會帶領所有女歌星合唱一首叫少女唔好援助交際嘅歌，主張保衞獨立思想同保護身體。其他合唱歌曲嘅主題就包括保衞家庭同保衞精神等。全部歌星仲會合唱一首叫《人人英雄》嘅歌，叫大家千祈唔好睇小自己，因為每個人都有自己嘅長處。<br>除咗出碟外，成班歌星會喺12月初喺亞洲博覽館演出一個叫「合唱造大力量」嘅音樂會，幾乎全部環球歌星都會參與，演唱會部份收入會用嚟做善事，咁樣既可以搞個大party又可以做善事，一舉兩得。<br>另外，有份參與環球合唱碟嘅Kay成為豐澤電器代言人，實行同另一天后容祖兒由樂壇打到去廣告界。Kay喺廣告中化身未來女俠，喺綠色佈景前做戲，用想像力變成「數碼女俠」狙擊敵人，佢話：「我要幻想自己喺未來世界，雖然唔使吊威吔，但都要喺頭度束上兩呎長嘅曲髮嚟營造飛起嘅感覺。」</p></body></html>