<html><header><meta charset="utf-8"><title>中環在線：唔等股東批准　楊家誠部署接收伯明翰 - 李華華</title></header><body><h1>中環在線：<br>唔等股東批准　楊家誠部署接收伯明翰 - 李華華</h1><p>泓鋒國際（2309）老闆Carson楊家誠到底幾時真正入主英超球會伯明翰，相信最快要過埋9月29號股東會先知，但仍然無損佢由「飛髮佬」轉型為一個中國偉大足球班主嘅夢想。噚日，呢個「疑似」伯明翰新班主，就帶住「疑似」伯明翰新CEO余懷英（即係現役泓鋒COO），喺北京會一會祖國傳媒，解構佢個英超班主夢。</p><p>搵范志毅做球隊管理層</p><p>Carson話，中國喺世界體壇係就係「騰飛」，但足球表現就唔係好理想，佢只想盡點綿力，推動中國足球。希望將伯明翰球隊實力加強，等1月轉會市場重開，引進有實力嘅球員，例如會引入前中國國家隊隊長范志毅做球隊管理層。據「消息」透露，泓鋒嘅接收團隊喺10月底前抵達伯明翰，展開接收球隊工作，當地嘅華僑社團已經「動起來」，準備成立新嘅球迷組織。<br>Carson話由15歲起睇英國波，又鍾意踢波，最大願望係將英超概念引進中國，伯明翰人口百六萬，附近有廿萬中國人，佢哋會成為球隊核心力量。中國成千上萬英超迷會係推動作用，仲話伯明翰肯定會喺中國開足球學校。<br><br>李華華<br>mailto:LiWaWa@AppleDaily.com</p></body></html>