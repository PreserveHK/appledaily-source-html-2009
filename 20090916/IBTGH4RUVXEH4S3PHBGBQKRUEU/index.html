<html><header><meta charset="utf-8"><title>出枕頭套床單浴簾周秀娜密室陪浴</title></header><body><h1>出枕頭套床單浴簾<br>周秀娜密室陪浴</h1><p>人氣o靚模周秀娜（Chrissie）月前推出噴血寫真及性感攬枕橫掃書展及動漫展，爭議勁、迴響大之餘，更迷得電車男暈陀陀，原來她反轉暑假後依然有貨賣。其經理人公司已落實再斬四両，於聖誕節推出印有Chrissie攞你命造型的枕頭套、床單及被袋，以及僅用肥皂泡遮重要部位的刷牙、洗頭、冲凉三部曲1:1浴簾。娜姐登堂入室，陪完冲凉又陪瞓，繼續強攻宅男部屋。<br></p><p>o靚模兵團在剛過去的暑假推出寫真正面交鋒，結果24歲的周秀娜一枝獨秀跑贏九條街，據其經理人公司報稱，Chrissie的寫真集售出約31,000本，最具爭議性的性感攬枕則賣出約6,000個，證明她有價有市，難怪她食住條水搶錢，挾攬枕餘威再攻第二波，鐵定在聖誕節推出床上及浴室用品，讓電車男夜夜念奴嬌。</p><p>「唔可以迎合全部人」</p><p>榮升新一代性感icon的Chrissie，早前在寫真中除了三點式大放送，任賞32D、23、32噴血身材外，刷牙刷到成胸泡的誘惑照片更成熱話。儘管外界批評聲音此起彼落，不過Chrissie繼續懶理，年底推出的產品硬銷「宅男閂埋房門就有Chrissie在身邊」，產品包括1:1浴簾，簾上印有僅以肥皂泡遮掩重要部位的Chrissie刷牙、洗頭和冲凉造型；另外又推出有其性感肖像的枕頭套、床單及被袋。Chrissie先陪冲凉再陪瞓覺，夠晒貼身兼賣點十足。<br>Chrissie上次推出攬枕寫真雖然大賣但遭狂插，今次她再下一城仍毋懼非議，前晚她在將軍澳接受訪問時說：「我冇諗咁多，唔驚嘅，justforfun，下下都退後就行唔到向前。個個人諗嘢唔同，我唔做都有好多人做。我唔覺得出呢啲產品有問題，我由始至終都講係畀鍾意我嘅人去買去揀，唔鍾意嘅對我嚟講亦冇所謂。」<br>不少人曾狠批Chrissie敗壞社會風氣，教壞細路，她卻氣定神閒地說：「能夠做到全世界都鍾意嘅人最好啦，但幾叻嘅人都做唔到，咁點解唔堅持自己想做嘅嘢？我唔可以迎合全部人o架，到家都仲有人鍾意同支持我，已經足夠啦。」<br>宅男恩物在聖誕節正式出街前，Chrissie一樣有嘢sell，就是殺入iPhone世界。未來兩個月內，fans可以用iPhone下載其寫真集，實行在iPhone寫真小宇宙中與日本人氣女模道端Jessica及矢野未希子睇齊。Chrissie說：「我係iPhone用家，又喺電話度睇到自己，覺得好得意，我都會download自己嘅寫真集。」</p><p>「我唔識乜嘢係底線」</p><p>Chrissie近日接job冇停手，漫遊手機世界後又跳上大銀幕，下月開拍羅守耀的3D鬼片《怪嬰》（暫名），6位數字片酬袋袋平安。片中她飾演佔有慾極強的第三者角色，介入飾演夫婦的黎諾懿和呂慧儀之間，最後更害死呂慧儀腹中塊肉，令呂含寃自殺。問Chrissie會否擔心角色不討好？她說：「套戲唔係單單講呢樣嘢，主角係個BB，自己亦乜都要試吓。」她又笑言暫時未知與黎諾懿是否有親熱戲，她說：「我唔識乜嘢係底線，要睇導演點拍，蜻蜓點水得嚟有power都OK嘅。」<br>採訪：葉雪<br>攝影：葉君海
</p><p>娜姐出城之o靚壇教祖三點不露迷暈電車男</p><p>娛樂資料庫：賣攬枕袋300萬</p><p>書展女王周秀娜早前在動漫節推出性感肖像攬枕大賣，今個聖誕將再接再厲推出浴簾等產品。其實肖像攬枕條橋明抄日本水着偶像，但在香港仍造成前所未有的哄動，攬枕開賣當日更出現奇景：一名只得13歲的少年，拿着幾乎比他還高的周秀娜攬枕在人潮中悄悄現身（圖），並揚言攬枕乃買來自用，不許他人觸碰。<br>縱使周秀娜的攬枕被一眾學者及道德派狂轟，但銷情顯然全無影響，據知現已售出6,000個，銷售額逾300萬。</p><p>話你知：血肉長城o靚模戰</p><p>21世紀o靚模持久戰已在月前的動漫節後告終，大部份o靚模在剎那光輝後連影都冇埋，只有少數幾人得以死守娛樂圈肥田。無論如何，o靚模早已out到出晒界，惟以潮模及模Art自居方能苟延殘喘。<br>資料來源：《蘋果》資料室</p><p>In</p><p>Out</p></body></html>