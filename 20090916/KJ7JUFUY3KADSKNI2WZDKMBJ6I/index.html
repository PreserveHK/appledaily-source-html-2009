<html><header><meta charset="utf-8"><title>淺景深唔使學　Pro玩多相合成！</title></header><body><h1>淺景深唔使學　Pro玩多相合成！</h1><p>玩專業分唇嘅單反機一再插水，甚至連FullFrame都可以萬幾銀一部，Prosumer仲邊有碇企！但以往曾推出S100FS及S200HD的Fujifilm卻好少理，皆因佢準備再推出Prosumer家族新成員，即係升呢版S200EXR。為抗衡平價單反，佢除咗外形跟足，更將專業模式簡單化，毋須慢慢Set，㩒個掣就用到。<br><br>記者：陳國輝<br>攝影：林栢鈞<br>Model:Debby@PureModels
</p><p>追加專業拍攝模式</p><p>睇款，你未必知佢係一部ProsumerDC，機身正前面仲有一粒可換鏡頭嘅按鈕，點知攝影師一㩒！發現竟然係「裝假狗」，實質係一粒「閃燈同步終端」，真係非常之搞鬼！但無論手柄位抑或按鈕等佈局設計，明顯見到Fujifilm係精心要將S200EXR塑造成一部單反相機。<br>各位「Pro」精有冇俾佢入局就未知，但旋轉環上新加入嘅EXR真係好實用，佢分為DR、HR以及SN三種玩法，例如你唔想前景同後景光差太大，咁就需要揀DR，而後兩者則係高解析度優先和高感光度低雜訊咁解。唔係玩慣單反機，又點會識！<br>另外，S200EXR仲追加「專業對焦模式」以及「專業弱光模式」兩種。簡單啲講，DC會先連拍幾張相，然後會合併成淺景深和高ISO低雜訊效果，呢幾項分唇對玩慣單鏡機嘅朋友或者冇乜難度，但對經驗唔夠嘅拍友，當然要靠S200EXR來輔助！</p><p>試相</p><p>呢張相用HR模式拍攝，就算唔落燈，眉毛及頭髮等細節位，睇落都幾清晰。</p><p>DetailsSnap<br></p><p>延續14×變焦防震
</p><p>外觀睇落似單反都算，點知佢連光學變焦都唔用摩打嚟推動，由全人手扭擰鏡頭操作，手感更似單反機。S200<br>EXR採用30.5-436mm超長焦距，光學變焦達到14.3×，究竟可以影到幾遠幾Details，各位睇吓試相就會知。特別一提佢內置咗CCD位移式防手震功能，影遠景都唔一定要靠腳架；不過，呢項變焦功能基本上同第一代冇乜分別，絕對唔係本作賣點。
</p><p>試相</p><p>冇落腳架又冇閃燈，齋HandheldZoom爆，人像膚色好自然，而左上角嘅頭髮亦見到有景深效果。
</p><p>Profile
</p><p>感應器：1,200萬像素SuperCCDEXR<br>變焦：14.3×光學（相等於30.5-436mm焦長）<br>屏幕：2.7"LCD<br>感光度：最高可達12,800<br>記憶卡：支援SD/SDHC記憶卡<br>體積：133.4×93.6×145mm<br>重量：820g<br>鋰電池：每次可拍攝370幅影像<br>查詢：Fujifilm（24063225）</p></body></html>