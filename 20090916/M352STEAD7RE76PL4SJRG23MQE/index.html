<html><header><meta charset="utf-8"><title>敏妮Talk：日收200萬息 - 溫敏妮</title></header><body><h1>敏妮Talk：日收200萬息 - 溫敏妮</h1><p>國藥（1099）本來噚日中午截飛，但因為八號風球延遲咗一日。敏妮一早已經搵經紀H交咗認購申請，所以冇乜影響，但同朋友傾起IPO延遲一日截飛嘅影響。<br>其實影響有幾大，要視乎會唔會影響跟住個schedule，最驚係佢全部順延，咁孖展客可能要畀多一日息，影響投資成本。不過對於上市公司嚟講，可能係好事，因為凍結咁多資金，收多1日息，唔好話唔和味。敏妮問公關C，佢話幫國藥上市嘅係投資大行，個schedule應該唔使順褪，否則咪即係話畀人聽，自己人手掹掹緊，失禮人嘛！<br>講開計息，喺家陣低息環境下，散戶認購金額唔多，利息損失有限，但對於上市公司嚟講，就有一筆唔少嘅特殊收益嘞。<br>以國藥為例，超額逾100倍幾乎係「實食無黐牙」，零頭唔計，就用超額100倍計，凍結資金超過880億銀，以年息1厘計，7日都有近1700萬息收。好多上市公司成年都不過賺嗰千零萬。公關C話，前幾年息高，呢筆特殊收益都唔少o架，但呢排利息低企，驚喜就細咗。<br>講番國藥，如果真係延遲一日先上市，可以收多兩百幾萬息，對於咁大型嘅公司嚟講濕濕碎，但對於一般人嚟講，真係唔講得笑。<br><br>溫敏妮<br> http://wanmanli.com/blogs/ </p></body></html>