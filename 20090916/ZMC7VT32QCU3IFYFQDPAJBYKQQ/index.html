<html><header><meta charset="utf-8"><title>轆Book：┴3怒劈冰山雪蓮　唔跣兼咬彎</title></header><body><h1>轆Book：<br>┴3怒劈冰山雪蓮　唔跣兼咬彎</h1><p>Lotus蓮花跑車有兩樣嘢最出名；第一係上落難度最高，第二係車身勁輕起跑夠快。拍攝呢架改良自EuropaS嘅SE版，撞正颱風巨爵襲港，三號風球下風雨飄搖，唔係個天都唔鍾意我，只係有意考驗一下冰山雪蓮EuropaSE嘅優越過彎同咬地實力。<br><br>記者：徐影龍<br>攝影：陳陶鈞<br>Model：Norain@PureModels</p><p>低重心高扭力</p><p>做記者就係咁，打風落雨一樣要開工，趁住巨爵未殺埋身，三號風球實試Lotus，戰戰兢兢其實都幾High。EuropaSE版跟舊有S版比，外形未有翻天覆地改變，但一身冰藍Cool爆衣裝，比紅銀黃黑更特別，而且SE版Turn過電腦換埋胎軨同Parts後，性能總可叫人期待。雖然不如匆匆一別嘅Evora咁，極速去到261km/h，亦不如舊有S版般有242km/h，但SE版馬力卻增至225匹，扭力亦比S版高10%，達到300Nm，即係新車起跑更快更有力，除非你喺外國劈無限速公路，否則喺香港揸嘅話，真係扭力實際過極速。<br>性能上，SE版唔算大執過，都係Turn電腦Mapping為主，當中調校集中喺ABS煞車模組度，對制動、懸掛均有提升效果，最重要保持1,541kg夠輕車重，而且全車偏向低矮，喺強風吹襲下嘅工業城，低重心設計的確令人更為安心，起碼高速時，唔會不自覺地被風吹到飄過隔籬線。</p><p>濕路唔覺跣</p><p>合金輪圈換上SE版獨有款式，較特別係前胎保持17"，後胎卻增大至18"，車身一高一低有猛虎前撲之勢，而制動亦經過改良，Brake碟增大至308mm，更用上APRacing四遮式鮑魚，急速煞車效果優異。當然，四條GoodYear高性能輪胎，亦大大增強咬地性能，當日大雨連連地面濕滑，轉90°急彎時唔會有跣出去嘅危險，但始終唔係水胎，就算六速棍波點好玩，揸起上嚟都有所保留，唔敢太放肆。<br>外形無變，但內櫳改得好有心思，首先左右門檻加入大大個Logo，驗明SE版真身，上落車都見到，多一分虛榮滿足感；另外頂頭天花鋪上黑色真皮，比舊版硬膠天花更豪華吸引，亦跟隨內櫳做番白線車邊，整個車廂布局更有跑味。設備方面，已不像幾年前Lotus般，為求偷輕連冷氣都係一種苛求，SE版已有齊熱門嘅StartEngine掣、iPod線等，從此以後坐蓮花不再受罪喇。</p><p>LotusEuropaSE
</p><p>引擎：1,998cc直四＋Turbo<br>馬力：225bhp/5,400rpm<br>扭力：300Nm/4,200rpm<br>傳動：6速手動波箱<br>售價：$579,000起<br>查詢：RichburgLotus（28770810）</p></body></html>