<html><header><meta charset="utf-8"><title>轆Book：法蘭克福車展速報　e‧upBaby慳得可愛</title></header><body><h1>轆Book：<br>法蘭克福車展速報　e‧upBaby慳得可愛</h1><p>連屋企唔識車嘅阿媽都知有環保車，但勢估唔到喺剛開始舉行嘅法蘭克福車展度，環保車氣勢仲勁過超級跑車，一堆龍頭大廠全部有新型號環保車曝光。行入會場，幾乎梗有一架喺左近，睇個勢，未來發展到入7仔畀錢叉電一啲唔奇。<br><br>記者：徐影龍</p><p>自從合併保時捷後，福士集團一門十傑動作多多，港人熟悉嘅仲有林寶同Audi，不過未睇佢哋最新嘅超級跑車前，先被福士雄心壯志嘅BlueMotion概念所吸引。簡單講係透過引擎、波箱等改動，以大幅壓低耗油及廢氣排放為目標，福士全車系通用，以Polo為例，耗油約3.3L/100km，香港行只係$0.5/km，未來仲有BlueMotion嘅Golf、Passat等，唔知甲蟲有無份呢？講完概念，實牙實齒睇福士首部量產電車e．up，標準細車格，似師兄Fox，圓碌碌勁可愛，忍唔住輕叫佢一聲「e．upBaby」。車重僅1,085kg，但極速可達135km/h，叉飽電更可行130公里。e．up最有創意唔係車頂個太陽能充電板，而係尾廂收埋一架電動滑板車，唔知係畀你消閒解悶吖，定抑或不幸遇着e．up耗盡真元時，有另一架「車」畀你搵增援呢？</p><p>超跑齊開篷</p><p>福士集團中，仲有林寶同Audi新車亦相當有睇頭。之前同戰鬥機PK戰嘅Reventon，推出開篷版Roadster，外形依然充滿戰機概念，6.5LV12引擎，更可發出650匹威力，極速去到330km/h，不過叫價110萬歐元（約港幣1,250萬），嚟到香港打埋稅咪成二千萬？另一架開篷新貴，係Audi超跑R8Spyder，全自動軟篷設計，外形更為流線搶眼，525匹V10引擎+quattro全時四驅，唔怪得連《IronMan2》個主角，喺新戲度都揸開篷版。</p><p>鬼妹都慳</p><p>有別過往，今年車展明顯少咗好多靚女撐場，一個場館寥寥幾位美女派傳單，有Show做或揭布介紹新車時，先企多一兩個出嚟，唔通連ShowGirl都要符合環保，慳得就慳？</p><p>環保大晒</p><p>車展中最想睇當然係最靚同最貴嘅車，不過環保係大趨勢，各間大廠盡Show旗下新車有幾慳油，而且各有特色，原來環保車都可以好精采。</p><p>混能之王BMWX6Activehybrid</p><p>BMWX6就展出Activehybrid量產實物，用上夥拍GM、Daimler同佳士拿合作嘅「TwoMode油電車」，4.4LV8引擎＋24kW電池，最高馬力接近500匹，堪稱混能之王。</p><p>電車雙生兒PEUGEOTiOn</p><p>估唔到三菱Cutie電車iMiEV都有孖生兄弟，仲要係同PSA合作，推出標致iOn電動概念車，由外形到內櫳設備跟iMiEV近乎一模一樣，以「零排放」為賣點，預計2010年尾推出。</p><p>屋企叉得ToyotaPriusPlug-inConcept
</p><p>豐田Prius可算係混能車嘅老前輩，今屆車展大玩Plug-in概念，將剛推出嘅第三代Prius改裝，變成只用家庭式插頭就可充電混能車，預計下年150部喺法國投產。</p><p>電動凌志LexusLF-Ch</p><p>凌志事前一直玩神秘嘅豪華小型車LF-Ch，終於喺車展曝光，以Hybrid五門揭背姿態登場，特色係電力充足時，可透過只行純電嘅EV模式，達至零排放嘅環保目標。</p></body></html>