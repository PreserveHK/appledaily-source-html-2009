<html><header><meta charset="utf-8"><title>Marvel夢幻英雄組合　4人圍揼</title></header><body><h1>Marvel夢幻英雄組合　4人圍揼</h1><p>Marvel被迪士尼收購，呢隻《Marvel：UltimateAlliance2》有玩趁手，下集隨時要拍住米奇老鼠同唐老鴨出超必救白雪公主，到時問你點算！今集又係群抽格，24位Marvel英雄任揀，有蜘蛛俠、Ironman、神奇4俠、變形俠醫，揀幾個做老死，出吓超必玩吓合作技，翻轉成個華盛頓。<br><br>文：阿洛</p><p>英雄立案法團</p><p>今次個古仔好值得欣賞，亦承接電影《鐵甲奇俠》同《變形俠醫》Crossover嘅伏線，就係超級英雄們為立新法案Pro-Registration而分裂。<br>上集班英雄破解Dr.Doom嘅陰謀之後，事隔3年，政府提出超級英雄登記法案，將佢哋定性為「人類兵器」，成立S.H.R.A.（SuperhumanRegistrationAct）組織管制，有人支持、有人反對繼而開拖；蜘蜘俠做唔做保皇黨，投唔投反對票，唔使問曾特首呀！</p><p>假如我是蜘蛛俠</p><p>為捍衞自由嘅有美國隊長及LukeCage；鍾意住動物園懶偉大，以保衞國家安全為己任嘅就有Ironman、Mr.Fantastic及Songbird等等，其他人物如蜘蛛俠、狼人、Hulk、Thing、Daredevil、GreenGoblin、InvisibleWoman、HumanTorch及Storm等等，都未決定擺左定擺右，你喺遊戲中就可以揀角色兼3位拍檔，上網搵朋友組成夢幻組合，組合出超過250種華麗合作技，而隨住故事發展仲有啲RPG感覺，你畀錢買隻Game，就有權決定佢哋嘅命運喇！</p><p>打爛你個華盛頓</p><p>今集遊戲移師到美國首都華盛頓，喺美國人民眼前大打出手，玩家可以使用任何場景中嘅物件如汽車、街燈、電箱等作為武器。另外你亦可以隨住故事發展決定英雄們「升呢」方向，劇情都會跟住英雄們嘅能力狀態而改變。</p><p>Profile</p><p>遊戲：《Marvel:UltimateAlliance2》<br>製作廠商：VicariousVisions<br>機種：PS3　<br>類型：動作　<br>人數：1-4人</p></body></html>