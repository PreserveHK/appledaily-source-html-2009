<html><header><meta charset="utf-8"><title>「炒味濃」「價癲晒」蔡志明、趙世曾、湯君明齊憂樓價見頂</title></header><body><h1>「炒味濃」「價癲晒」<br>蔡志明、趙世曾、湯君明齊憂樓價見頂</h1><p>【本報訊】樓價越升越狼，尖沙嘴新盤名鑄1房1廳單位，日前更以天價每呎3萬元賣出，全城矚目，引起市場關注樓價走勢。物業長線投資者如玩具大王旭日國際主席蔡志明、科達地產主席湯君明及卓能集團（131）主席趙世曾，都不約而同認為，樓市已達到不正常地步，甚至用「癲咗」、「到頂」來形容。而擅於短炒物業的黎汝遠及鄭躬洪，卻樂觀地相信，樓價尚有很大上升空間。記者：潘鳳蓮、程俊華、湯家明</p><p>投資樓股甚有經驗的蔡志明認為，目前經濟仍未全面復蘇，「3萬元一呎樓價炒味濃，價亦高，唔正常。」不過，他認同息口低及內地人來港買樓，將令樓價會繼續上升。要令樓價回落，必殺技就是息口回升，他估計美國息口將於明年回升，屆時樓價就不會再狂升，「啲生意人到時就會沽售樓股資產，調番啲錢做生意。」</p><p>湯君明：會入市但不追價</p><p>湯君明更直言，「家豪宅個價癲晒，睇名鑄嘅天價成交，我諗個市已經到頂！家陣個市好亂，啲樓幾貴都會有人買，我有啲貨見有人出好價都會賣。」湯君明指出，現時仍有物色住宅、全幢物業甚至地皮，但表明不會追價。<br>在地產市場40多年的趙世曾，都同意名鑄呎價3萬元，價錢癲咗啲，但認為除息口太低外，港府才是托高樓價的元凶，而非炒家。儘管如此，他指：「樓價確有升跌周期，但長期持有必勝。」<br>趙世曾認為，政府的勾地政策令地產商興趣大減，今年3月至今都未有地皮勾出。而由07年9月至今，政府只拍賣3幅地皮，但都是可建樓面7.5萬方呎以下的細地。同時，政府批出入伙紙進度緩慢，「批慢咗，地產商成本高咗，開價自然貴。」更重要是導致土地供應減少。<br>樂觀一派的黎汝遠表示，現時資金十分充裕，現金放在銀行又無息收，所以一窩蜂買樓保值。他認為，樓市頂峯未到，「如果無壞消息，樓價好難有得跌，仲會逐步升上去，一浪高於一浪」。</p><p>黎汝遠：吼實甲級商廈</p><p>不過，以投資角度衡量，目前豪宅造價太高，與甲級商廈價格距離太遠；以他30多年投資經驗所得，「97年嘅頂級豪宅比甲級商廈嘅呎價最多貴一成左右，但家名鑄呎價造3萬，金鐘遠東金融中心呎價仲係1.8萬，貴67%。」所以，黎汝遠決定吼實造價較低水的甲級商廈，深信豪宅與甲級商廈「冇可能有咁大差價」。</p><p>鄭躬洪：現是「儲貨」時機</p><p>鄭躬洪對樓市更樂觀，揚言「個市會升到你唔信」，原因是供應少、利息低，及內地經濟發展熾熱，均推動樓市向上。儘管近期成交步伐放緩，樓市短線會橫行，但中長線仍看好，未來半年至一年樓市走勢向好都不會變，現階段「沒有業主會輕易沽貨」，他坦言現時乃「儲貨」時機，不認為入市風險大。他早前一手購入的名鑄，原計劃賺100萬元便沽貨，見市道續升，仍持有3伙，已將賺錢目標提高到150萬至200萬元才出售。</p></body></html>