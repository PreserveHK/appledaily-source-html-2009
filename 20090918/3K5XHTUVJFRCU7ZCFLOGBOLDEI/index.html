<html><header><meta charset="utf-8"><title>皇子必殺技：彈馬會資料庫照捧荷甲「大」 - Leung</title></header><body><h1>皇子必殺技：彈馬會資料庫照捧荷甲「大」 - Leung</h1><p>足智彩一年已去到350億元以上投注額，仲越做越大，對比正賣老尖超級豪宅嗰個大地產商已逾一半以上嘅市值咯。<br>不過，人哋包裝得好，家仲晚晚喺電視買廣告時段搵成功名人傾偈，搞到啲豪客心郁郁；但係馬會足智彩若然希望生意節節上升，首要應該對顧客對傳媒好啲，做好啲內容畀多啲資料大家參考，否則猛加開場次，當叫人賭大細，好冇意思喎！<br>家足智彩開盤已經去到似便利店，方便又多嘢揀，但資訊提供莫講話冇乜照顧到賽日前要做嘢嘅媒體，對波友嚟講隨時成為投注陷阱。上季我喺另一專欄提過佢哋資料庫入面嘅英甲隊，每隊求其放幾個未必仲喺度效力嘅球員名字，結果之後佢哋索性鏟走晒入面所有資料，到今季先有齊晒英甲各隊現役球員嘅名單喺入面。</p><p>馬古斯貝治仲喺荷甲？</p><p>好嘞，碰啱今日我要搵場二線波推介畀大家玩吓，赫然發現今晚荷甲格羅寧根嘅資料庫，仲有瑞典新星馬古斯貝治喺度，嘩，佢今夏已經去咗德甲漢堡，如果波友一不留神，以為呢位新星仲踢緊荷甲而今晚對威軍下重注，咪大件事，希望有關方面勤力啲加強更新資料嘅密度就好了。<br>好嘞，荷甲一直利「大」，今晚冇乜心水，就捧格羅寧根作客威廉二世開入球「大」，波膽就博客軍贏嘞。（下次見報日：周六）<br>文：Leung<br>簡介：不理盤路，不信陰謀論，最重勤力睇波，跟足軍情，吼準一擊。</p><p>今日精選</p><p>星期五7威廉二世大（1.75）<br>星期五7格羅寧根勝2:1（8.5）、3:1（16）<br><br>簡評：今日場場混戰，小注博大霧好咯</p></body></html>