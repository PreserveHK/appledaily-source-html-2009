<html><header><meta charset="utf-8"><title>一撈　一炸　持孔鮑鮮</title></header><body><h1>一撈　一炸　持孔鮑鮮</h1><p>飲宴場合，要食得矜貴，必定有鮑參翅肚。鮑魚貴為海八珍之首，當中最矜貴的是日本的吉品鮑、禾麻鮑、大網鮑。如果想方便慳時間，除了罐頭鮑外，新鮮九孔鮑亦很適合懶人，一炸一撈就食得，快靚正！<br><br>記者：黃潔蓮<br>攝影：譚盈傑、王文忠<br>示範：逸東酒店逸東軒總廚譚棟、Yagura總廚Takeshi及WilsonAuYeung</p><p>鮑魚知多啲<br>點揀罐頭鮑？</p><p>罐面上會刻有AUS，即代表澳洲出品；ABN是鮑魚；N3代表內有3隻鮑魚。</p><p>罐頭澳洲鮑與南非鮑有乜分別？<br>澳洲鮑</p><p>澳洲鮑魚肉質黃白，鮑味較淡，但勝在較軟腍，只需原罐蒸2小時就可以食用。$480/1罐3隻</p><p>南非鮑</p><p>南非鮑魚色澤較黑，雖然肉質較硬，但味道較濃，原罐要蒸4小時才會變腍。$350/1罐6隻</p><p>台灣九孔鮮鮑</p><p>台灣九孔鮮鮑魚，味道鮮甜，肉質爽脆，清蒸7至8分鐘即可。約$200-$300/kg</p><p>點處理新鮮鮑？</p><p>鮑魚可用鹽省掉邊位的污迹，然後冲水，洗掉污物及潺，可連殼清蒸或用湯匙輔助起肉，殼內的內臟最好不吃。</p><p>點清洗罐頭鮑？</p><p>罐頭鮑多已清洗乾淨，只需將未開罐的鮑魚原罐蒸或煲煮即可。開罐後將鮑魚的腸搣走，那是藏沙的位置，搣後即可食用。</p><p>譚棟<br>（逸東軒總廚）</p><p>擁有超過25年經驗，曾贏得香港旅遊協會美食節的中菜組金獎。</p><p>Takeshi<br>（Yagura總廚）</p><p>熱愛日本飲食文化，曾赴日本學藝，以創新手法表達新一代日本居酒屋料理。</p><p>WilsonAuYeung<br>（MetroBuffet&amp;Grill助理總廚）</p><p>入行超過10年，擅長烹調凍肉料理。</p><p>泰式<br>雞絲鮑魚沙律</p><p>0hr15min<br>份量：２人<br>製作難度：★☆☆☆☆<br><br>泰式醬汁辛辣味濃，配鮮味的鮮鮑魚，味覺上已有不同感受，加上鮑魚口感煙韌，蔬菜爽脆鮮嫩，作為醒胃前菜是不錯的選擇。</p><p>材料</p><p>九孔鮮鮑魚2隻、雞肉絲30克、中芹葉10克、青瓜絲/甘笋絲/紅洋葱絲各15克、紅辣椒/芫荽葉各5克、熟粉絲200克、炸乾葱碎8克<br><br>泰式醬汁：香茅5克、芫荽15克、蒜茸/乾葱茸/紅辣椒碎各10克、青檸汁/糖各20克、魚露60克</p><p>做法</p><p>1.將鮑魚洗淨，放入鑊隔水蒸7至8分鐘至熟，然後起肉去殼及去除內臟，再切成絲。<br><br>2.將所有材料放入大碗內拌勻。<br><br>3.將泰式醬汁料拌勻，然後淋在（2）上便完成。</p><p>貼士</p><p>鮑魚的內臟或會有苦味，所以必定要清走。</p><p>日式<br>鮑魚帆立貝天婦羅</p><p>0hr15min<br>份量：２人<br>製作難度：★★☆☆☆<br><br>鮑魚仔多是清蒸，但去到日本廚房，大廚Takeshi用天婦羅炸法，將鮑魚炸到剛熟但又不會韌，非常彈牙。</p><p>材料</p><p>九孔鮮鮑魚1隻、帆立貝2粒、大葉2片、天婦羅炸粉適量、水/鹽適量</p><p>做法</p><p>1.將鮑魚起肉洗淨，然後一開八。<br><br>2.帆立貝一開四。<br><br>3.用適量天婦羅炸粉加水調校成稀漿。將鮑魚及帆立貝加天婦羅炸粉撈勻，然後加天婦羅炸漿撈勻，將之平均分為兩份，放在大葉上。<br><br>4.燒熱一鍋油到180℃至200℃，放入（3）炸約2分鐘，取出瀝乾油，撒上鹽即可。</p><p>貼士</p><p>如何判斷天婦羅已經成形，只要用筷子夾一夾，如果表皮開始脆又硬，即已成形，表示可上碟了！</p><p>中式<br>玉針鮑魚抱珊瑚釀帶子</p><p>02hr30min<br>份量：２人<br>製作難度：★★★★☆<br><br>四頭鮑魚夠件頭，用來切片最適合，用來捲着蘆笋，加彈牙蝦膠及帶子，份外鮮味。</p><p>材料</p><p>四頭澳洲罐頭鮑魚1/2隻、蘆笋4條、帶子4隻、蝦膠2両、生粉少許<br><br>調味料：鮑魚汁適量、蠔油少許、上湯1/2碗　<br><br>醬汁料：蟹肉/蟹黃各1両、上湯1碗、鹽/糖/味粉各少許、生粉水適量</p><p>做法</p><p>1.將鮑魚原罐放入鑊隔水蒸2小時，取出切片。<br><br>2.蘆笋加入鹽水中汆水後盛起，然後用鮑魚片將之捲起。<br><br>3.起鑊加上湯及蠔油，放入（2）煮5分鐘後盛起上碟，再淋上加熱的鮑魚汁。<br><br>4.帶子起雙飛，抹乾水後拍上少許生粉，釀入蝦膠，然後放入鑊，用慢火煎至金黃後上碟。<br><br>5.將上湯煮熱，加蟹肉及蟹黃煮熟，加鹽、糖及味粉調味，然後埋生粉水芡，淋在煎帶子上即成。</p><p>貼士</p><p>釀帶子不能用猛火去煎，否則肉變燶蝦膠仍未熟，宜用細火慢煎。</p><p>中式<br>原隻二十二頭鮑魚扣柚皮</p><p>03hr00min（未計蒸及燜鮑魚時間）<br>份量：4人<br>製作難度：★★★★☆<br><br>柚皮本身無味，所以最適合配搭一些味濃的食物，燜煮後的鮑魚是最佳選擇。柚皮吸收了鮑汁的鮮味，更加好吃。</p><p>材料</p><p>二十二頭南非罐頭鮑魚4隻、泰國柚皮4件、小棠菜4棵、老雞1隻、金華火腿1両、老抽少許<br><br>柚皮湯料：鯪魚1條、唐排1/2斤、金華火腿5錢、糖/鹽/雞粉各少許、陳皮1小片<br><br>調味料：蠔油/雞粉/糖各少許</p><p>做法</p><p>1.將罐頭鮑原罐放入蒸籠中蒸4小時，然後取出鮑魚，與老雞一起放入鑊用細火燜4小時，見汁收乾後，再加金華火腿及老抽煮個半鐘，加調味料煮至稠身後盛起。<br><br>2.柚皮浸水2小時，榨乾水後再啤水，重複此動作兩至三次，才可去除澀味。<br><br>3.鯪魚起肉剁成膠，放入鑊用中火將兩邊煎香。燒滾一鍋水，放入鯪魚肉、唐排及金華火腿，煮至湯成奶白色及魚肉煮爛，然後加糖、鹽、雞粉、陳皮及柚皮煮半小時。<br><br>4.將柚皮放上碟，鮑魚放上面，淋上燜鮑魚的汁，旁邊放已灼熟的小棠菜即成。</p><p>貼士</p><p>泰國柚皮較厚肉，可在水果店買到。要去除澀味，記得要重複榨乾水及啤水的動作。</p></body></html>