<html><header><meta charset="utf-8"><title>轆Book：黑櫳帶頭Mazda5Free升呢</title></header><body><h1>轆Book：黑櫳帶頭Mazda5Free升呢</h1><p>由細到大，媽咪都叮囑我「便宜莫貪」，今日，我可能要失守了。全新升級版Mazda5，送全車擾流、電動天窗及真皮軚環等六大Options，當中最令原本Lite版Mazda5型格升級嘅，非至型至Cool全黑內櫳莫屬。六份大禮一次過到手，價錢不變，吸引力之大，實在令我要講句：「媽咪，對不起，我實在忍唔住要貪一貪喇！」<br><br>記者：許維雅<br>攝影：陳陶鈞<br>Model：Tiffany@Zmodel</p><p>吸引老竇級</p><p>Mazda5一向喺同級七人車中競爭力強勁，價錢一級經濟實惠唔在講，一道電趟門已經鍊贏唔少對手，難怪全新升級版嘅Mazda5都以「好爸爸之理想座駕」做宣傳口號，因為有電趟門幫手，接送小朋友的確方便得多。有麝自然香，理想嘅銷量令Mazda5不急於大變推出全新車款，先有08年Facelifted版改過鬼面罩、尾燈，兼且加埋中後排冷氣出風口，改埋直四MZR引擎及5前速半自動波箱，內外既美觀又實用嘅改變已經好貼心。不過，要滿足用家們越嚟越高嘅要求同無窮無盡嘅慾望，Mazda今年再次出擊，將Lite版Mazda5免費升級。六大升級位主力都係擺喺外形同配備上，更以最優惠嘅價錢吸引一眾好爸爸車。</p><p>1.至Cool全黑內櫳<br></p><p>舊年推出Facelifted版後只得米白座椅，今次型到爆嘅全黑內櫳當然更啱一眾爸爸心水，接載小朋友頻密自然容易污糟，黑色座椅就更易打理。</p><p>2.全車擾流裝置</p><p>使外形變得更搶眼嘅大包圍本來只係Deluxe版嘅專利，包括頭尾Bumper、側裙及尾翼，竟然可以免費升級又點會有人抗拒。</p><p>3.電動天窗</p><p>電動天窗同樣係Deluxe版嘅配備，升級版可以免費擁有當然着數，雖然係細咗少少，但總算可以滿足愛陽光嘅你。</p><p>4.連音響操控按鈕真皮軚環</p><p>汽車高科技嘅配備會令人嘅虛榮感油然而生，添加軚環音響操控按鈕係最實用之選，仲有埋手感更好嘅真皮軚環㖭。</p><p>5.真皮排檔桿
</p><p>排檔桿包上真皮，一個簡單動作，提升高級感亦提升手感。</p><p>6.前置霧燈
</p><p>除咗全車包圍，外觀上嘅另一項升級仲有車頭一對霧燈，有咗佢哋，賣相當然更醒目啦！</p><p>好媽媽一樣冧</p><p>力Sell係好爸爸DreamCar嘅Mazda5，安全測試屢獲殊榮不在話下，性能表現當然一樣有不錯嘅口碑，2公升MZR引擎輸出145匹馬力及18.4kgm扭力，加上重心低及外形輕巧嘅車身（只有1.62米高），令人感覺唔似揸七人車，操控容易嘅程度何止好爸爸話好，直頭更係好媽媽之選。另一最大賣點必然係中排座椅嘅6+1設計，可以隨時收摺中排中間座位變成貯物籃，夠靈活又實用。二十萬有找嘅七人車，今次有埋六大Options隨車附送，升呢唔收錢咁着數，唔貪就真係對唔住媽媽。</p><p>Mazda52.0規格
</p><p>引擎：1,999cc直四MZR<br>馬力：145ps/6,500rpm<br>扭力：18.4kgm/4,500rpm<br>傳動：5前速+/-自動波<br>售價：$189,990起<br>查詢：萬事得汽車（28931112）</p><p>Mazda周末車展</p><p>想一睹呢部升級版Mazda5嘅真身，可以於本周末到megaBOX慢慢欣賞。<br><br>日期：9月19及20日<br>時間：11:00am-9:30pm<br>地點：九龍灣megaBOX5樓中庭<br>展出型號：全新Mazda5升級版、全新Mazda21.3CVT、Mazda3、Mazda6、Mazda8</p></body></html>