<html><header><meta charset="utf-8"><title>敏妮Talk：睇需要買保險 - 溫敏妮</title></header><body><h1>敏妮Talk：睇需要買保險 - 溫敏妮</h1><p>讀者Doris喺敏妮Blog度留言，佢話已經買咗壽險同基本嘅住院保險，份壽險仲一早已經供完，問敏妮使唔使買份危疾？<br>資料就係得咁多，敏妮只能就有限嘅資料回應。首先買保險係睇需要，唔係話有閒錢就買，所以Doris抱住供滿份壽險，搵過另一份保險嚟供嘅心態，錯晒！有錢不如供基金、供股票。至於應唔應該買危疾？答案：應該！<br>一個人究竟要買啲乜嘢保險？保額要幾大？呢啲係敏妮經常俾人問到嘅問題。由於唔知Doris結咗婚未？有冇家庭負擔？所以好難好到肉咁同佢分析。一般而論，咁多類保險產品，敏妮覺得最重要，必須考慮買嘅係住院同危疾兩類保險。香港嘅公共醫療系統，質素如何唔使敏妮多講，私家醫院嘅收費又貴到你唔信，不過有病就梗係想有好嘅醫療服務，患上疾病無論對自己同家人都已經造成好大負擔，梗唔想仲要為錢銀煩。</p><p>住院危疾唔少得</p><p>醫療保險實報實銷，入院住咗幾耐，醫療開支幾大，可以按所買嘅保險claim番，紓緩病者同佢家人嘅經濟壓力，所以有必要買。至於危疾，直接啲講有啲似中jackpot，如果買咗危疾保險後，不幸患上保單受保嘅危疾，就會有一筆錢作賠償。<br>雖然話買咗醫療保險，入院已經有賠償，但試諗，患上危疾好似cancer咁，要做好多檢驗、檢查，加上即時唔返得工，好需要一筆應急錢，所以買危疾保險亦有必要。<br>反而最多人買嘅壽險，敏妮就覺得唔係每個人都有需要。好似敏妮咁，單身、家庭唔算大負擔，爸爸媽媽自住層樓供滿咗，兼已經預備好退休金，touchwood敏妮有乜冬瓜豆腐，爸爸媽媽生活應該冇大問題，所以對於敏妮嚟講，壽險反而唔係太重要。不過對於某啲孭住樓債、兒女債嘅家庭經濟支柱嚟講，有乜事會令家人生活拮据，咁就有買壽險嘅需要。<br>溫敏妮</p></body></html>