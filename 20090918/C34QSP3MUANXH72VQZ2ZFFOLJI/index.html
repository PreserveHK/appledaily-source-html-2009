<html><header><meta charset="utf-8"><title>$1,899PSPgo　國慶新推</title></header><body><h1>$1,899PSPgo　國慶新推</h1><p>剛好一個月，Game界發生兩大巨變！先係9月1日推出Slim版PS3，然後PSP手提機亦決定於國慶當日（10月1日）舉行PSPgo首賣會。咁熱鬧！當然唔可能錯過，但要注意，新一代主機採用無UMD式設計，即係話，各位必須經WLAN上到PS@Store先可以買Game，冇晒靚包裝同彩色說明書，唔知機迷慣唔慣呢？<br><br>記者：陳國輝<br>攝影：林栢鈞</p><p>縮水1/3屏幕細一成
</p><p>講分唇之前，不如先睇個款，相信各位喺網上已經「參拜」過，唔會太陌生！韓式滑蓋設計，係咪稍欠創意，則見仁見智，但對比上一代，的確方便咗好多！由於十字掣以及Analog等收埋喺下半部份滑蓋，令總長度激減接近三分一，相對嚟講，屏幕尺寸只係細咗一成，都算係偷位成功。另外，重量比舊版亦輕咗約五分一，雖然唔係太明顯，但PSPgo已經放得落褲袋，唔使一味出街拎實驚死跌爆。新版體形上贏晒，功能又點？最重要係，PSPgo飛起咗UMD，以上網直接單撈遊戲作消費模式，買Game唔再係真金白銀，每次用類似「八達通」嘅電子錢增值卡就可直接扣數。方便係方便，但有機迷嫌冇晒Game盒同說明書，失去晒收藏遊戲嘅樂趣；至於內置16GB加上另購嘅16GBM2卡，夠唔夠你同時載Game、音樂甚至乎影片？亦可能係一個疑問。</p><p>駁PS3手機照玩
</p><p>另一重點係，近期SONY產品開始玩連動，如Bravia電視Remote可遙控新版PS3，而將推出嘅SonyEricsson手機亦可操控PS3等。今次PSPgo都冇執輸，佢加入索愛嘅情感音樂模式《SenseMe》，並支援將CD轉化為音樂檔嘅《MediaGo》軟件；但更過癮係PSPgo內置藍芽，可同時接駁無線耳筒以及PS3手掣嚟玩。不過諗番轉頭好騎呢，用PS3手掣玩PSPgo遊戲，唔通真係會High啲！</p><p>即場實試</p><p>首賣資料</p><p>日期：10月1日（星期四）<br>時間：凌晨12時（30/9開始排隊）<br>地點：尖沙嘴海港城海運大廈二樓SportX<br>限量禮盒：編碼證書、$200電子錢增值卡、PSPgo原廠配件套裝等<br>查詢網址： http://asia.playstation.com/hk/cht </p><p>Profile
</p><p>型號：PSP-N1006<br>體積：128×16.5×69mm<br>重量：158g<br>顏色：黑、白<br>解像度：480×272<br>屏幕：3.8"16:9<br>	TFT芒<br>容量：內置16GB<br>輸入/出：WLAN、藍芽2.0、USB2.0、M2卡、影像、耳機<br>跟機配件：主機、USB電腦線、電源線</p></body></html>