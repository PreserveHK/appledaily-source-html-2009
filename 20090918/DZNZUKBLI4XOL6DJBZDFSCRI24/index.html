<html><header><meta charset="utf-8"><title>股路縱橫：最抵買百貨股　茂業可見3字頭 - 郭兆誠</title></header><body><h1>股路縱橫：最抵買百貨股　茂業可見3字頭 - 郭兆誠</h1><p>港股升勢一發難收，恒指又創今年日中同收市新高，最高見21929，收市21768，升365點，成交大增到846億元，入市資金源源不絕，後市可向23000推進。<br>上升正股超過600隻，但下跌正股亦有400隻，升勢主要集中在大藍籌和中資股身上，好多股仔仲發緊吽哣。通常一個升市，大價股必然先行一步，基金只會操高佢哋揸重嘅股票，到已累積一定升幅後，升勢才會逐步擴散到二三線股，再到四五線股，所以，全面性上升只係遲早之事。<br>茂業國際（848）在內地經營百貨業務，係中央刺激內需嘅受惠者，今年首季整體經濟仍係風雨飄搖，到第二季才開始回暖，茂業上半年業績輕微倒退，可以理解，但下半年將會大翻身，可寄厚望。茂業昨收2元，升6仙，成交1530多萬股，比前日大增近兩倍，動力開始轉強。<br>09年（12月年結）的上半年，茂業銷售收入（包括特許專櫃）達21.36億元人民幣（下同），升9.4%，其中特許專櫃銷售16.07億元，升0.6%，綜合佣金率達29.1%；股東應佔溢利2.43億元，減19%，每股盈利4.7分，派中期息1.6港仙。<br>茂業有百貨店19家，主力在華南及西南地區，去年5月上市後業務發展迅速，大量投資地產和增購物業，今年地產市道轉活，樓價大升，茂業資產賬面增值可觀。</p><p>持A股成商集團值31億</p><p>茂業將繼續擴展門市網絡，進一步鞏固在已有城市的領先優勢，今年將會有3間新店落成，預計未來3年，每年新增門店面積不會少於10萬平方米。<br>另外，茂業持有內地A股成商集團（滬：600828）1.356億股，近日股價大升，昨日收23.25元，市值達31.5億元。茂業08年曾出售500萬股，已帶來盈利8000萬元，若「照辦煮碗」，盈利可大可小。<br>09年全年，估計盈利7億元，每股盈利13.6分（約15.4港仙），預測PE13倍，係內地百貨股中PE最低嘅，只係平均數打個對折，若以20倍計，股價已可見3字頭。<br>由去年7月開始，茂業走勢形成大圓底，現時在頂部2元水平已橫行近兩個月，一破位而上，量度上升目標係3.50元。茂業上市價3.10元，今次重上水面可期。<br>郭兆誠</p></body></html>