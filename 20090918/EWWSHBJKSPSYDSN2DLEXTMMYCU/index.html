<html><header><meta charset="utf-8"><title>胡定欣自封Dan-tist伺機闖樂壇</title></header><body><h1>胡定欣自封Dan-tist<br>伺機闖樂壇</h1><p>因為《舞動奇跡》的關係，胡定欣舞出一片天，觀其近期出席的各大小活動，十居其九都與跳舞有關，難怪定欣亦禁不住笑說：「我家係一個dan-tist，即係dancer加artist。」對於未來，胡定欣更想嘗試唱歌，但就承認要做歌手有難度，要等待機會。</p><p>胡定欣表示因為工作的關係，所以至今未有認真看過《古靈精探B》，惟有靠問朋友的意見，幸好她們都認為冬菇頭造型很搞笑，談到劇中一場鋼管舞，定欣說：「今次係我第一次跳，真係好難跳，衣着造型又好sexy，我諗觀眾都會感到新鮮。」</p><p>「唔可以套套劇跳」</p><p>對於被笑指跳舞已經是她的標誌時，定欣亦禁不住笑說：「係呀！我家係一個dan-tist，即係dancer加artist，不過我覺得唔可以套套劇都係咁跳，任何事都唔可以太多，適當就OK，唔係觀眾睇得多會好厭同好膩。」<br>自從2008年台慶頒獎禮上獲得「飛躍進步女藝員」後，胡定欣似乎多了一份自信，工作上亦多了不少新嘗試，她說：「入行以嚟我都有試好多唔同嘅嘢，不過觀眾最初對我嘅印象好模糊，連我自己都覺得自己無乜sellingpoint，但係《舞動奇跡》之後，我感覺觀眾開始對我有印象，加上舊年又攞咗個飛躍大獎，所以家嘅信心多咗。」</p><p>渴望拍電影唱歌</p><p>定欣又說：「家嘅工作量同機會都唔錯，就算遇正金融海嘯嘅工作量都好穩定，我希望一直可以keep住，我會好好珍惜呢啲機會。」<br>至於未來的發展，定欣則說：「我好想試吓拍電影同埋唱歌，雖然我曾經參加過新秀，不過家做歌手真係好難，我個心唔會勉強，我唔會因為冇碟出就唔鍾意唱歌，有啲嘢唔急得，要等機會。」定欣更表示現階段會努力裝備自己，直到將來有這機會發揮，獲得大家的認同。<br>採訪：何慧斯　攝影：陳慧安<br>服裝及場地：TEDBAKER<br>髮型：josephlui@HAIR</p></body></html>