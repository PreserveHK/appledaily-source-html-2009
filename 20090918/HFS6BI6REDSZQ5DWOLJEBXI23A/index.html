<html><header><meta charset="utf-8"><title>中環在線：商界國慶酒會彤叔撐場 - 李華華</title></header><body><h1>中環在線：商界國慶酒會彤叔撐場 - 李華華</h1><p>香港工商界噚日舉行國慶60周年酒會，由香港中華總商會、香港中國企業協會、中華廠商聯合會、工業總會、香港總商會同地產建設商會等本港6大商會聯合主辦。由於何鴻燊仍然留院治療，地產商會嘅龍頭代表就由副會長鄭裕彤頂上。<br>華華睇勻全場，唔多見其他富豪，相信彤叔係一眾富豪中最捧場嘅一位。當然啦，呢個國慶酒會只係喺香港搞，如果係去北京睇國慶觀禮，相信班富豪唔會noshow。</p><p>指港經濟已走出谷底</p><p>彤叔一向對記者友善，好快成為記者獵物，問吓對近日城中熱門話題嘅睇法。好似環球貿易廣場近日嘅工業意外，彤叔話呢啲係建築方面嘅事，希望大家最緊要做好建築安全設施。至於近日香港又有熱錢湧入，佢認為香港有大把錢，香港銀行正係「水浸」，佢相信呢啲現象顯示，香港經濟已經走出谷底。
</p></body></html>