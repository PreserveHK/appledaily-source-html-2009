<html><header><meta charset="utf-8"><title>中環在線：任總返鄉下被人蝦 - 李華華</title></header><body><h1>中環在線：任總返鄉下被人蝦 - 李華華</h1><p>臨近退休，任總寫每周專欄《觀點》時感情更見豐富，娓娓道出為官四十載嘅難忘回憶。任總噚日以一篇題為《我的「回鄉」錄》，從小時候一段回鄉往事，講到1988年香港政府點樣由滙豐手上奪回央行拆借嘅角色，為日後1993年金管局成立奠下重要基石。</p><p>10歲時遭頑童灼傷</p><p>任總初次返鄉下東莞常平，僅約10歲，曾被一班頑童用自製「火箭」灼傷，令佢對「鄉下」嘅印象頗差，自此一直冇返過去。<br>直到1988年，任總再次踏足內地，佢形容係「出乎意料的旅程」，佢好清楚記得，當日係1988年12月3日星期六，而且係「天朗氣清，凉快舒適」嘅冬日。任總嘅「特別任務」，就係負責到文錦渡迎接由魯平（後來官拜國務院港澳辦主任）率領嘅5人中方小組，去到當時港督衛奕信嘅別墅，同當時嘅財政司翟克誠率領嘅5人英方小組舉行會議。<br>呢場會議對任總有「舉足輕重」嘅歷史意義。當日中英雙方首次正式討論「香港設立金融管理局構想」文件，任總以「毫無疑問，是次會議已經為香港設立金融管理局撒下種子」形容會議，促使當日身為副金融司嘅任總，成為掌管金管局帥印16年嘅第一位金管局總裁。<br>會後，任總親送魯平等人由文錦渡返去內地，並接受魯平嘅邀請，踏足中方土地。雖然呢次「回鄉」時間極短，但呢段歷史，任總又點會忘記呢？<br>李華華</p></body></html>