<html><header><meta charset="utf-8"><title>青心直說：瑞安無令人失望 - 胡孟青</title></header><body><h1>青心直說：瑞安無令人失望 - 胡孟青</h1><p>此欄早於8月24日題為「瑞安超筍遲早被發掘」推介過瑞安建業（983），文章出街後股價見過10元後，一度被洗到穿9元，當時以為自己睇錯，原來係唔受老散玩，「未出發，先震倉」。<br>當時立論理由簡單到不得了，就係瑞安12年前9蚊，12年後又係9蚊，冇理由以超高折讓將喺倫敦AIM上市的中華匯私有化後，資產淨值仲係得9蚊。結果呢次羅康瑞真係一洗忍者龜輸錢嘅頹風，重新以水泥、瑞安房地產（272），及中華匯的爛尾樓三條腿重新上路，成功將瑞安每股資產淨值提升到19元，單睇面價，瑞安現價仍有40%以上折讓。<br>尋寶遊戲正式開始，現時市盈率升到6倍，雖然係平通街，低於安徽海螺（914）31倍、富力地產（2777）13倍，但一輪短炒後，增長動力又有幾大？<br>睇番瑞安上半年業績倒退9.9%，當中營業額實增13%，盈利倒退主要係冇咗去年來自可換股債券及出售瑞房帶來的6.6億元特殊收益。不過今年上半年有另外6.48億元私有化中華匯的折讓收入補番數，令整體盈利保持7.9億元。</p><p>手頭有錢短期唔使集資</p><p>大家可能會諗，特殊收益唔係年年有，點解係「亮點」？先睇中華匯土儲，目前13項目發展中，主要分佈喺包括北京等6個主要城市，可發展樓面面積超過204萬平方米。當中有3個位於北京、成都及重慶項目將於明年落成，集團話今年底會開始預售，加埋都有近26萬平方米。集團到2014年陸續有項目落成，加埋早前買入北京朝陽區地王，未來貨如輪轉唔成問題。根據中期業績，中華匯發展中待售物業估價超過43億元人民幣，總資產值超過51億元，所以令每股資產淨值急升。<br>由此可見，賣樓將會變成主打，瑞安已成功變身內房股。但下半年大部份賣樓收益未必可趕及入賬，預期仍要靠水泥同8.7%瑞房股權頂住先。睇番中國西南部水泥業務，雖受四川地震破壞部份生產線，需求仍受西部大開發支持，價量齊升，令上半年仍能錄得39%盈利增長，跑贏其他水泥股九條街。<br>仲有一點可以放心，係上半年派息減半得番0.1元，集團話要準備投資新項目，既然口袋有錢，短期未必咁快向股東伸手。股價現已擺脫弱勢，短期整固後有機會爆上11.2元阻力水平，與其賭博，不如買實淨放心股，起碼瞓得着覺。<br>胡孟青</p></body></html>