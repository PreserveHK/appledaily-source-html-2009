<html><header><meta charset="utf-8"><title>隔牆有耳：海關百年Cosplay - 李八方</title></header><body><h1>隔牆有耳：海關百年Cosplay - 李八方</h1><p>海關慶祝成立100周年，大日子零舍多人贈興，繼早前爆出緝毒犬影大合照，令部門「冇狗用」事件後，噚日再有人向八方報料，指海關抽調八個督察級關員去大會堂，為百周年回顧展覽做「導遊」，仲要佢哋着上不同時期制服「扮鬼扮馬」，唔只浪費公帑，「簡直是對督察級人員的一種侮辱。」</p><p>多屬督察人馬</p><p>八個導遊在「歷史時間廊」當值，負責介紹海關百年歷史展板同展品，要佢哋玩cosplay，目的係玩互動，令參觀者一嘗與昔日海關人員相遇嘅感覺，八方覺得都幾優差吖！<br>海關發言人話由於呢啲講解員係代表部門向市民介紹海關資料，所以必須具備良好溝通及語文能力，亦要對部門歷史同運作有深入了解；又否認抽調督察去大會堂會影響日常工作，因為講解員來自不同科系，主管會彈性調配人手分擔工作。據講內部甄選導遊首要語文能力好，因為要招呼其他國家海關人員，符合兩大條件者多數係較高級人員，所以以督察級為主。</p></body></html>