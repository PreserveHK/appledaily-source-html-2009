<html><header><meta charset="utf-8"><title>隔牆有耳：吳敦義搵阿陳算命 - 李八方</title></header><body><h1>隔牆有耳：吳敦義搵阿陳算命 - 李八方</h1><p>台灣新任行政院長吳敦義履新前秘密到港，俾綠營踢爆佢同疑似中共地下黨員梁振英密會聲稱傾防止山泥傾瀉，質疑佢向北京交心。有人再向《蘋果》報料，指吳敦義在港期間仲有同全國政協郭炎在鏞記食燒鵝，同親共人物咁親近，吳敦義今勻被「抹紅」真係跳落日月潭都水洗唔清，佢噚日繼續解畫，透露郭炎介紹佢認識一個風水師，為兒子批流年。</p><p>為兒子問前程</p><p>台灣消息稱，吳敦義見嘅風水師姓陳，八方知道後嚇一跳，莫非哨牙通重出江湖，做埋台灣「國師」？後來再三打聽，據講陳姓風水師應該另有其人，可能係蘇民峰大弟子陳子才，富豪御用風水師陳朗兒子陳嘉龍，或者鐵板神算陳康泰。<br>八方噚日聯絡唔到陳嘉龍，陳子才則同八方講近日冇見過吳敦義，陳康泰就話不方便透露客人私隱，不證實亦不否認有冇同吳敦義接觸。升官前長途跋涉搵人算命，難道吳敦義要靠風水治台？不過佢強調自己已經61歲，早知天命，只係個仔想卜算前程。<br>吳敦義香港行風波持續，遭到圍攻佢話好心酸，民進黨批評佢唧牙膏式交代，誠信可疑，愧對台灣；國民黨就思疑係「藍皮綠骨」內鬼爆料。另一男主角梁振英卻甚風騷，噚晚現身一個酒會見到江素惠，講笑話快啲嚟見佢，因為見完佢就會升官！<br>台灣藍綠傾軋，香港雖然隔岸觀火，煲呔唔應該蹺埋雙手，最好食住個勢，唔係插手對岸政治，佢冇咁叻，而係加大力度發展香港嘅風水命理玄學產業，將香港建構成大中華堪輿術數平台，利用香港風水命理學家馳名兩岸四地優勢，打造出一個「風水港」。</p><p>搞大風水行業</p><p>連台灣高官都遠道而來問前程，身為天主教徒嘅煲呔都信呢套，主觀客觀條件俱備，冇理由唔把握時機將風水顧問專業服務發揚光大。風水師收入不菲，掘個窿閒閒哋都有幾億元落袋，真係想窮都難，四大支柱、六大產業呢啲嘢，真係算罷啦。<br><br>mailto:pf_lee@appledaily.com</p></body></html>