<html><header><meta charset="utf-8"><title>投資的天空：首個目標23000 - 張士佳</title></header><body><h1>投資的天空：首個目標23000 - 張士佳</h1><p>前天大市企穩於21210樓上，港股向上趨勢確認，筆者遂加注期指好倉，昨日期指曾一度逼近22000點水平，不少投資者可能會畏高，士佳亦套了少少利。但筆者絕唔睇淡，急升下套點利，調整時又可加注，首目標23000應手到拿來。<br>過去一個月，資金鍾情於有基本因素支持的優質股，讀者可能話，市場上咁多個股，點可能知道哪一隻是優質股？優質股通常有個特質，就係大市升會跟升，大市跌又不回調，讀者可以用簡單的技術分析幫忙，例如大市模稜兩可，如果個股能在過去一個星期內創出近月新高（如二至三個月），再升穿這一周見過的高位，就可以考慮一博，因為大戶有整隊分析隊伍，判斷好股的能力應比普羅投資者優勝。</p><p>合生若破位可下注</p><p>既然在風雨飄搖的日子，這些個股仍有資金追逐，至少大戶認為個股可攻可守，如果以此法搵股，閣下可以找到保利香港（119）、德昌電機（179）及百仕達控股（1168）。本欄唔係成日講冧巴，但這幾隻股過去一個月士佳亦有提及，當然，筆者篩選出這些個股，並非純因為其領先大市咁簡單，但只要讀者偶爾站在大戶立場，猜猜其心理，即使簡單方法亦可以在牛皮市中搵到食。<br>然而，大市收高於關鍵位之後，情況似乎有些改變，除了大市升勢得到確認，資金可能暫時由優質領先股，轉向追逐落後個股，所以早幾日領先大市的個股，這兩日反而在高位牛皮，估計短期內以大價股較為吃香，熊市不宜追落後，因落後股可以唔彈就繼續跌，但牛市追落後就有可為。<br>如果讀者嫌大市升得太高，可以考慮落後大藍籌如中移動（941），雖然有分析認為中移動高增長不再，但現價估值仍然相對便宜，筆者唔望其大升特升，但做RangeTrading低揸高沽（如75至88元），相信不俗。更重要是其相對落後，向下空間應較小。<br>另外，讀者亦可以考慮下注落後板塊中的領先股，例如內房股表現並不標青，但個別內房股如合生創展（754）卻一直拒絕回調，如果能升穿早前高位14.70元，不妨下注。前兩日筆者見股隻表現參差，所以專注在期指好倉上，但大市升完一浸，之後應會在高位上上落落一陣，到時就要考考選股功夫。<br>張士佳<br>華富嘉洛證券投資服務部董事</p></body></html>