<html><header><meta charset="utf-8"><title>再有私有化 - 左丁山</title></header><body><h1>再有私有化 - 左丁山</h1><p>自盈科拓展透過附屬公司Starvest聯同網通私有化電盈一案遭上訴庭裁決失效後，用協議安排（schemeofarrangement）方式嚟私有化上市公司，變得十分困難，律師與財務顧問為之談虎色變，因為即使特別股東大會通過，法院會議通過，私有化方案仍然有機會俾法官運用酌情權否決。律師與財務顧問識得計數，識得滿足一切法律程序，但斷斷無法預料法官如何運用酌情權。<br>本以為公司私有化呢類事件，在法例未修訂之前，唔會有人做。點知呢日偶然在網上睇到一宗私有化案，竟然係使用「協議安排」進行嘅？唔通有人偏偏要向難度挑戰？於是搵資料睇吓，睇落十分有趣，就係獨立財務顧問向獨立董事委員會提交報告，建議反對私有化，獨立董事會之中，有一位話明反對私有化，亦有一位質疑獨立財務顧問之建議。呢類事件比較罕見，獨立財顧與獨立董事點解會傾唔埋呢？<br>睇吓間公司做乜生意？一睇就唔合胃口，呢間四通（編號409）啲股東似乎好難憑股價賺錢喎，如果話已經入咗貨，後悔咯喎，快啲沽啦，揸住四通股票要嚟做乜？呢間公司嘅生意十分多元化，有健康產品，有電子網絡、連鎖網吧（internetcafe）、有線電視、房地產、流動通訊服務、礦產資源勘探等等，睇落全無協同效應，生意東一啲，西一啲，不知核心業務為何。業績方面，○七年（至三月三十一日止）賺二億九千八百六十萬元，○八年賺一億四千三百六十萬，倒退五成二，○九年虧損四千七百七十萬元，正是王小二過年，睇股價，過往五十二周最低係$0.15，最高係0.46，私有化價格係$0.48，但過往每日成交額好低，冇流動性，有息派。獨立財務顧問認為如何呢？意見有五點：（一）低流動性；（二）高波幅；（三）私有化價格與市場價格比較，有合理溢價；（四）業務前景穩定；（五）與○九年三月三十一日資產淨值比較，私有化價格折讓63.8%，睇前三點，股東會贊成私有化，第四點屬中性，睇第五點就會反對私有化。獨立財顧最後建議股東反對，相信就係單憑第五點一點咁多啫，不知何時何日返家鄉，其實小股東最好就係趁近日有成交，價錢去到$0.415，沽之哉，收錢再炒內銀股或者買藍籌股收息好過，如果唔肯以$0.415賣，投票贊成私有化希望可以取回$0.48最實際，曹Sir有明言，唔好同股票談戀愛，要談嘅話，都搵隻滙豐或中電啦，點解要同四通呢隻四不象嘅股票談呀？</p></body></html>