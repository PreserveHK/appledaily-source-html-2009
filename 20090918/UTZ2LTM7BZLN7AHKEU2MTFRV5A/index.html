<html><header><meta charset="utf-8"><title>中環在線：勁收息哥頓父子唔怕凍薪 - 李華華</title></header><body><h1>中環在線：勁收息哥頓父子唔怕凍薪 - 李華華</h1><p>合和實業（054）同合和公路（737）年報噚日齊齊出爐，喺盈利大倒退之下，老闆胡應湘（哥頓）同胡文新兩仔爺齊齊凍薪，連續兩年都係各自收合共510萬同377.8萬銀，基本上連其他董事都要集體凍薪。</p><p>老竇收息近1.4億</p><p>照字面睇，佢哋的確係非常之負責任嘅上市公司管理層，肯陪啲股東共度時艱，之不過大家又唔使讚佢哋住，事關合和之前派成績表嗰陣，末期息派成58仙，而合和基建都派成18仙（派息率仲係高達100%o架），單計合和實業嗰份，大胡生已收息近1.4億，橫計掂計，唔使多講，收息仲和味！<br>話時話，四叔細仔再生多個孫女畀佢，就三仔爺一齊加人工開心吓，唔知阿大胡生會唔會諗住等文新仔結婚嗰陣，兩仔爺齊齊將份奀豬底薪大加特加賀吓佢呢？</p></body></html>