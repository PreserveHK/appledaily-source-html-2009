<html><header><meta charset="utf-8"><title>隔牆有耳：龔仁心輕鬆血拼 - 李八方</title></header><body><h1>隔牆有耳：龔仁心輕鬆血拼 - 李八方</h1><p>小甜甜爭產官司下星期結案陳詞，坊間唔少人已經買定花生等睇戲，華懋一方擺出輕鬆姿態，龔仁心噚日出席一間鐘錶公司開幕典禮，宣佈捐出九萬蚊畀國際小母牛香港分會。龔仁心又話下星期唔會到庭，八方問佢會唔會考慮同哨牙通和解，龔仁心冷笑一聲，反問：「畀着係你，會唔會和解先？」</p><p>一定繼續玩落去</p><p>龔仁心又話，事到如今，華懋唔會退，除非陳振聰自願放棄所有嘢，否則大家只有繼續玩落去，佢認為家吓法、理、情三樣嘢都喺龔家嗰邊，喺香港冇人會話道理不在佢哋度，亦有唔少市民支持佢哋，最可惜係華懋慈善基金唔好彩，要嘥咁多錢同人鬥法。<br>江湖傳聞哨牙通聆訊後外遊散心，龔仁心話陳振聰嘅行蹤與佢無關，佢只會專心應付官司。之前陳振聰夫婦輪流曝光血拼，以示銀彈充足；風水輪流轉，噚日輪到龔仁心掃貨，錶舖經理指佢買咗兩隻卡地亞女裝錶，不過龔仁心離開時話自己冇收穫。</p></body></html>