<html><header><meta charset="utf-8"><title>隔牆有耳：鐵板神算認吳敦義幫襯 - 李八方</title></header><body><h1>隔牆有耳：鐵板神算認吳敦義幫襯 - 李八方</h1><p>台灣行政院長吳敦義嚟香港密會疑似中共地下黨員梁振英，掀起十級政治風暴，在港期間佢仲有去算命，為兒子問前程。為台灣高官家人批命嘅係「鐵板神算」陳康泰，陳師傅噚日向八方證實，吳敦義一家三口確係有上門搵佢指點迷津。<br>陳師傅話係政協郭炎介紹吳敦義幫襯，佢強調當時唔知三位台灣客人身份顯赫，當日為吳敦義兒子「細批」，潤金3,500蚊，由吳子付鈔。陳康泰明碼實價，大批9,500蚊，BB改名2,000蚊，佢話有游說吳敦義都算吓，但對方婉拒，「早知佢咁麻煩，就叫佢畀我睇吓啦。」<br>有早知，吳敦義可能唔嚟香港㖭啦。台灣傳媒報道連李登輝都搵過陳康泰算命，講到佢好似台灣「國師」咁，陳師傅澄清李登輝冇幫襯，至於有冇其他台灣政客、名人搵佢，佢話唔清楚，「我都唔識佢哋係乜水！」
</p></body></html>