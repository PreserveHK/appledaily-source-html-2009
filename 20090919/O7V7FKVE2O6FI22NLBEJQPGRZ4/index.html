<html><header><meta charset="utf-8"><title>AV藍：避免LCD電視發火有辦法</title></header><body><h1>AV藍：避免LCD電視發火有辦法</h1><p>家香港差唔多換晒機身又薄又慳位嘅LCD電視，不過上個月就發生一單懷疑用咗唔夠兩年嘅LCD電視電線短路起火，場火唔止燒晒成間屋，仲搞到全幢大廈400個住客疏散，咪話唔得人驚。小藍同消委會啲老友傾開，佢話消費者要好好保養部電視，避免睇電視睇出火。</p><p>入櫃掛牆留散熱位</p><p>老友話，最基本電視應該要放喺平坦同穩固嘅位置，唔可以將電視機放喺潮濕、陽光直接照射同靠近爐具嘅地方。有啲人覺得LCD電視機身咁薄就可以嵌入櫃裏，但其實一定要留番啲位畀部機散熱，就算掛牆都要有隙縫散一散熱，唔係就會機件過熱，甚至着火。得閒仲要清吓電視機嘅積塵，但唔好用濕布、汽油或稀釋劑抹喎。電源線同訊號線唔好扭曲太犀利，破壞電線絕緣體會導致漏電。<br>老友又話，LCD電視雖然比傳統顯像管電視慳電，但都唔好長時間以備用狀態開住，咁樣會令內部組件過熱，所以冇人睇時應該熄咗佢；如果長時間冇人用，就索性熄埋總掣或者拔除插頭。若果部電視機有怪聲、異味同無啦啦跳掣，就要快啲熄總掣，搵個合資格技師睇睇，定時定候都要做檢查同維修。最後都喺嗰句，唔好以為LCD電視係新一代產品就唔易着火，用不得其法部機都會發火o架。</p></body></html>