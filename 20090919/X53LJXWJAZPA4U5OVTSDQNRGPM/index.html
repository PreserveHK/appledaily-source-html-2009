<html><header><meta charset="utf-8"><title>隔牆有耳：龍應台新書熱爆 - 李八方</title></header><body><h1>隔牆有耳：龍應台新書熱爆 - 李八方</h1><p>龍應台新書《大江大海一九四九》反應空前熱烈，推出兩星期，據講喺台灣銷量十幾萬本，香港亦賣出近兩萬本。噚晚佢喺香港大學陸佑堂舉行全球首發演講會，預留座位不足兩日即爆棚，噚晚更加逼到瀉，近千人塞喺陸佑堂內，場面十分墟冚。</p><p>值得再寫香港1949年</p><p>讀者慕名而至，好多名人都有捧場，噚日係9.18，龍應台話演講會時間、地點都好有意義，又話香港在1949年都有好多事情發生，遺憾新書篇幅有限，提及香港篇幅唔多，有機會嘅話，值得另外寫一本香港1949年嘅書。<br>近日多談成書意念，龍應台噚日透露一啲寫書過程，訪問工業家蔣震時，蔣老透露曾到塞班島受訓，係美國資助嘅「自由中國運動」成員，但要求佢出書時唔好寫真名，完稿後龍應台認為應留下歷史真相，去信游說蔣震讓佢披露歷史，最終獲蔣震首肯，方有咁震撼內容。<br>國共內戰時共軍「長春圍城」五個月，大量平民餓死，中共對此鮮有提及，龍應台訪問咗倖存嘅老人，曾擔心寫出歷史會令老人惹麻煩，老人卻認為只要說實話就冇問題，「都60年了，也是時候該說了吧。」<br>《大江大海一九四九》迴響大，龍應台笑言現時全球讀者都為新書做校對、核證，書中說馬英九母親在荔園工作時月薪300元，錢穆月薪200元，程介明父親做保險一日佣金僅七分錢，有人質疑是否正確，龍應台再三查證，甚至半夜致電程介明詢問，發現馬英九母親嘅工資應該係30元，程父佣金係每份保單計算，佢話再版時會修正。<br>採訪成書，龍應台自言有時靠努力，有時憑運氣，好似想向馬英九母親借用馬英九兒時照片，馬母話冇，馬家其他人都話冇留低舊照。</p><p>獲馬英九舊照靠運氣</p><p>點知有次馬英九搵龍應台，佢隨口問有冇舊照片，馬英九話母親家中牆上有一幅舊照，原來連馬母都唔記得咗呢幅咁珍貴嘅相片！<br>呢本原原本本說歷史嘅書，相信難在大陸出版，內地河蟹大舉出動，全面封殺網上討論，龍應台話十‧一前中共要「辦喜事」，當然唔歡迎佢嘅書啦。</p></body></html>