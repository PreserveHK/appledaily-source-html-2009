<html><header><meta charset="utf-8"><title>隔牆有耳：振英舞劍　意在政治家 - 李八方</title></header><body><h1>隔牆有耳：振英舞劍　意在政治家 - 李八方</h1><p>煲呔當年參選將「政治家」定義改寫，準特首候選人梁振英對「政治家」則另有睇法。佢接受周梁訪問時話自己好留意奧巴馬競選時同當選後言行，欣賞佢唔怕改革得罪盤根錯節嘅利益階層，包括推行醫療改革，「佢明知山有虎，偏向虎山行。」<br>梁振英又話，奧巴馬明知搞改革冇好下場，但都唔迴避，甚至不惜賠上自己聲望，俾人批評係納粹主義者都冇有怕，「佢現時民望跌到百分之四十幾，我仍然話呢個人有勇氣，係政治家！」<br>振英舞劍，意在誰人，相信好多人心中有數，環顧特區之內，邊個人最重視民望、所有敏感議題都唔敢碰呢？<br>不過好多人講就天下無敵，做就有心無力，喺老董身邊多年嘅梁振英，清楚不過。</p></body></html>