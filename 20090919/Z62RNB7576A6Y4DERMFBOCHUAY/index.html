<html><header><meta charset="utf-8"><title>楊千嬅押注丁子高嚐甜頭</title></header><body><h1>楊千嬅押注丁子高嚐甜頭</h1><p>楊千嬅與丁子高相戀兩年半後修成正果，本報日前獨家踢爆他們上月11日在美國賭城秘密結婚後，這對新婚夫妻大方承認喜訊。千嬅對於丁子高的過去一清二楚，「拍拖初期全世界走嚟同我講呢個男人有幾壞」，但以烈女自居的她繼續全情投入，決定在感情上豪賭一鋪，結果本利齊贏。<br>撰文：陳月媚</p><p>楊千嬅與情場浪子丁子高沐浴愛河之初，一直沒有人看好，女方的朋友此起彼落出現反對聲音，連經理人公司與父母都因為擔心而給了兩人沉重壓力，為了維持這段感情，兩口子鬧過、哭過，甚至試過逃情，然而經歷過種種挫折和風浪後，他們還是堅持走在一起，因為沒有放棄，最終贏得大家的祝福。</p><p>「朋友話我玩火」</p><p>對於丁子高的過去，千嬅表示不用外界來告知，因為在接受對方之前，丁子高已毫無保留告訴她，喜歡挑戰的千嬅願意豪賭一鋪，結果這局她贏了。千嬅日前在半島酒店細訴這段情的苦與樂：「拍拖初期全世界走嚟同我講呢個男人有幾壞，我同佢哋講，以前嘅事我全部都知道，因為每個人都會有過去，所以我唔care，我只care以後嘅佢，朋友話我儍，話我喺度玩火，遲早受傷害，我唔介意，我信自己嘅直覺，而事實上佢同我一齊之後，佢成個人變咗好多，就係因為外界帶咗偏見同誤解睇佢，反而令阿Real（丁子高）更加循規蹈矩，講真同我一齊，佢壓力比我仲大。」<br>在感情發展了約一年，千嬅認為是時候把男友帶返家中見家長，曾當過老師的嚴父第一次見未來女婿就施展一招牌品好、自然人品好來試探丁子高。大笑姑婆千嬅掩嘴笑說：「阿Real嚟我屋企坐低冇耐，爹哋就話打牌，我加媽咪、爹哋同佢一齊打，見佢戰戰兢兢咁打，我一路有留意父母對佢嘅反應。媽咪一路笑笑口，呢關應該過咗，但爹哋一向好嚴肅，向來面上唔多表情，所以我都有啲緊張，直到佢離開咗之後，爹哋先至同我講，話呢個後生仔幾有禮貌，唔似出面寫到咁差呀，呢個時候我先至鬆一口氣。」
</p><p>老公實戒烈酒</p><p>雖然35歲的楊千嬅較丁子高年長5歲，但千嬅認為老公處事比自己還要成熟，而且經常絮絮話她這樣不對、那樣不對，有時她真的以為自己多了一個爹哋：「佢有陣時都幾長氣，話我有哮喘、唔畀我飲酒、唔准我飲凍嘢。你知啦，我係烈女，梗係飲烈酒，但識佢之後，有時去到卡拉OK唱歌，相熟嘅服務員慣性同我講『楊小姐係咪照舊（飲威士忌）呀！』但佢瞪大眼望住我，咁我咪乖乖咁話：『熱茶啦！』服務員好似自己聽錯，後來見我冇出聲就識趣離開啦！」<br>不過在老公不在場監督的情況下，千嬅還是會保留這份任性，在訪問當日，她在半島酒店甫坐下來就叫了一杯凍飲，喝了一大口後，她鬼馬說：「嗱，家佢唔喺度，我先至可以偷飲凍嘢，平時佢喺度我飲凍飲肯定俾佢哦成粒鐘。」<br>千嬅又爆老公很愛美兼愛潔，家裏一塵不染，所以他最難忍受另一半喜歡凌亂美，千嬅說：「佢每次入到我間房就話睇唔慣咁亂，叫我唔好成日將啲嘢亂咁擺，又話女仔點可以咁，有時佢忍唔住要幫我執拾，佢個人好鬼愛乾淨，仲有少少貪靚，第時同佢住，我死梗，有排要適應。因為將來要同奶奶一齊住，奶奶都係好愛乾淨，我諗第時都要盡量將啲壞習慣改晒啦。」<br>跟鄭中基分手後，千嬅有一段時間是愛情空白，她感到無限的空虛和寂寞，直至兩年多前，當她遇到一個浪漫的大男生對自己熱烈追求，不斷灌輸正能量給她，對愛情已沒有絲毫期望的烈女，芳心終於被攻陷。千嬅淡然一笑說：「同阿Real一齊之後，我真係開心咗好多，雖然期間會感受到外界壓力，但一樣係愛得好甜，佢的確改變咗我好多，而佢娶咗老婆後，更加有上進心，佢準備同老闆夾份開一間公關公司，試吓自己創業，佢做咗公關呢行六年，我都好支持佢自己創一番事業。」</p><p>結婚周年開個唱</p><p>在美國註冊結婚後，現時千嬅和老公還是分開居住，直至明年中補擺喜酒後，兩人才會覓愛巢一起生活，之後兩人仍然會繼續各自在事業拼搏，她說：「結婚之後，我會繼續工作，因為我仲有好多夢想未達成，好似我仲未攞過影后，又未出過國語碟，我點甘心呀。不過做還做，過多兩年我會生仔，最好一次生對龍鳳胎，咁我就可以收工啦。」<br>千嬅與東亞娛樂的合約到明年中約滿，對於續約與否，她滿肚密圈說：「公司對我好好，公司畀我有好大發展空間，所以續約成數好高，出年我希望可以喺結婚一周年紀念日，即係8月11日開始舉行個唱，然後就擇日補擺喜酒。」</p></body></html>