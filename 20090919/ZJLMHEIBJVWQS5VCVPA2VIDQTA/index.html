<html><header><meta charset="utf-8"><title>隔牆有耳：懲教人員要阿忠道歉 - 李八方</title></header><body><h1>隔牆有耳：懲教人員要阿忠道歉 - 李八方</h1><p>立法會議員梁耀忠早前就一名女嬰在獄中死亡事件開記者會，控訴懲教署獄中醫療服務不足，囚犯有病可能得唔到適當治療，由於矛頭直指懲教署人員，懲教事務職員協會噚日發出公開信，要求阿忠道歉。<br>協會指死因庭已就女嬰死亡事件進行聆訊，並裁定呢單case同懲教署人員無關，女嬰係死於自然，因此阿忠批評懲教署人員嘅言論，令佢哋專業形象受損，打擊公務人員士氣，要求阿忠公開道歉。阿忠同八方講，絕對唔會道歉，聽日仲會開多次記者會，因為女嬰家屬不滿死因庭裁決，擬提出司法覆核要求重審，佢指死因庭上披露嘅部份證供、證據有疑點，所以家屬要求追究到底。</p></body></html>