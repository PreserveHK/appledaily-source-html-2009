<html><header><meta charset="utf-8"><title>賽事看點：「女鳥人」打頭陣</title></header><body><h1>賽事看點：「女鳥人」打頭陣</h1><p>上海國際田徑黃金大獎賽今屆已是第5屆，雖然「百米飛人」牙買加的保特因疲倦而退出，但有中國13億人民希望的劉翔養傷超過一年後首次復出比賽，故依然苗頭十足，以下就是今屆大獎賽的賽程及其他看點。</p><p>7:40pm女子撐竿跳</p><p>全日比賽最有可能產生世界紀錄的項目，因為有「女鳥人」兼世界紀錄保持者伊仙芭耶娃（圖）參賽；另觀眾亦想看看這名俄羅斯選手會否像早前的世錦賽般爆冷落敗。</p><p>8:35pm男子400米</p><p>美國黑人跑手米列特（圖）自京奧成功壓過隊友禾尼拿後，就一直稱霸男子400米，且看他今次能否再勝一仗。</p><p>9:15pm女子100米</p><p>相信是美國與牙買加選手之戰，牙買加跑手在世錦賽女子短途項目令美國選手面目無光，且看甘普爾及莎朗森遜（圖）能否延續這佳績。</p><p>9:35pm男子100米</p><p>雖然世界紀錄保持者保特沒有參賽，但前世績保持者牙買加的鮑維（圖），以及史上第2快的美國跑手基爾都會參賽。</p><p>上海國際田徑黃金大獎賽秩序</p><p>7:40pm　女子撐竿跳<br>7:45pm　男子跳高<br>8:00pm　女子三級跳<br>8:05pm　女子400米欄<br>8:15pm　男子1,500米<br>8:25pm　女子200米<br>8:32pm　男子跳遠<br>8:35pm　男子400米<br>8:45pm　男子200米<br>8:55pm　女子100米欄<br>9:05pm　女子400米<br>9:15pm　女子100米<br>9:25pm　男子800米<br>9:35pm　男子100米<br>9:45pm　女子1,500米<br>9:55pm　男子110米欄</p><p>《花絮》<br>《美女廚房》「加料」</p><p>劉翔會喺今晚9點55分出場，咁啱三色台呢段時間做緊《美女廚房》，但話晒「劉欄王」係國寶級運動員，又係久休復出，所以三色台亦要畀面，突決定會喺《美女廚房》內插播，等免費電視觀眾可以見證到呢個歷史性時刻。</p><p>劉欄王着加碼鞋出戰</p><p>劉翔嘅傷雖然好番晒，但所謂「小心駛得萬年船」，所以佢會喺自己嘅跑鞋入面墊上一塊海綿軟墊，等佢喺發力嘅時候唔使就住就住。亦因為咁嘅緣故，佢嘅跑鞋亦大咗半個碼，由42號半變咗做43號。</p><p>伊仙芭耶娃變「大茄」</p><p>劉翔日前同俄羅斯女子撐竿跳好手伊仙芭耶娃（左）一齊出席記招，「女鳥人」做慣主角，但拍埋劉翔度就做咗「大茄」。記者總共問咗8條問題，有5條係問劉翔，向伊仙芭耶娃提出嘅只有3條，而呢3條問題都係喺組委會工作人員一再要求下，先至有記者提問。</p><p>申花中超提前開波</p><p>上海申花喺今日嘅中超比賽會主場對天津泰達，但係比賽時間同上海國際田徑黃金大獎賽嘅時間撞到應。申花明知撼唔贏劉翔，為咗票房同埋收視率，決定將比賽時間提前3粒鐘左右，由原定嘅晚上7點45分改為喺5點正開波。</p></body></html>