<html><header><meta charset="utf-8"><title>轆Book：朝拜直六引擎E30M3</title></header><body><h1>轆Book：朝拜直六引擎E30M3</h1><p>一個係設計師陳刀，一個係o靚模曹卓榣（CC），不過今日兩人拍住上唔係為Fashion，目的係：拜神。拜咩神？寶馬M3，品牌中都算神級，而呢架仲係專誠由英國買返嚟嘅89年經典E30M3，更係從未見嘅右軚版本，而且係用咗E36M3引擎提升至350匹馬力！咁神奇，陳刀同CC都爭住要朝拜，原因？一個係寶馬Fans，另一個就好奇又迷戀速度感。結果？一齊嘩嘩聲！<br><br>記者：許維雅<br>攝影：陳盛臣<br>Model：CC</p><p>陳刀：ArtDeco設計夠長青</p><p>老爺車點先算獨特？一係外形搶眼，一係夠老，而今日呢架經典寶馬M3，由外到內，都夠晒獨特。揸開寶馬323旅行車嘅陳刀，自言迷上寶馬，「我着重一架車嘅設計同舒適感多過性能，好欣賞寶馬喺Detail位嘅設計心思，門邊手枕有LED燈點綴會靚好多，加埋操控、性能及配備等各方面表現都好User-Friendly，我越嚟越鍾意呢個牌子。」設計師始終係設計師，陳刀面對呢架八十年代甚具代表性嘅房跑車，竟然唔係飛撲埋司機位，而係去欣賞佢口中嘅ArtDeco設計，「呢架M3好靚呀！家啲車只着重流線，全部都圓碌碌，懶係講線條，無晒性格。呢架E30四四方方嘅設計反而變得好有味道，最勁就係一啲老土過時嘅感覺都無，所以話一件設計好嘅ArtPiece係可以永遠長青。」</p><p>CC：M3混體速度嚇死人</p><p>至於未夠年齡考車牌，但又偏偏愛坐快車嘅CC，就係因為聽到呢部20年前嘅經典M3竟然有350匹馬力，立刻聞風而至試坐。其實呢部E30M3何止有速度，罕有程度仲係手屈一指，全因呢部出自英國改裝公司Birds手筆嘅M3，係極罕見嘅右軚版本，更用咗E36M3嘅3.2公升直六引擎，加埋焦中尾、鉸牙避震、四遮迫力等配合，最高馬力輸出接近350匹，速度表現固然比起當年嘅E30更強更猛。其次唔少得嘅仲有車架、底擔、杯士加硬，玻璃纖維製造嘅頭冚尾冚減輕車身，就連冷氣都無埋，絕對係一架不折不扣嘅歐洲落場車。難怪CC試坐過程中，除咗聽到尖叫聲之外，就乜都聽唔到，CC：「我真係估唔到呢架老爺車可以咁勁！」</p><p>自家版BMWE30M3規格</p><p>引擎：3,200cc直六MPower<br>馬力：350ps<br>傳動：6前速手動<br>二手價：連Birds改裝約$50萬<br>查詢：MiniPit（23641666）</p><p>Birds限量升級</p><p>寶馬E30M3係八十年代叱咤風雲嘅雙門房跑，當年跟Benz190E喺德國房車賽鬥得難分難解，勝出澳門葡國盃一仗更聲名大噪。而呢部獨有自家版E30，最勁唔只係速度大提升，而係想擁有都並非易事，因為搵GoodCondition嘅E30M3已經難，車價要20萬元左右；而且幫手加工嘅英國公司Birds每年都會控制產量，保持呢啲特別版嘅罕有程度。所以唔係人人有要求都會無限量幫你整、滿足你，仲要價錢一啲都唔平，呢架M3嘅升呢工程就要30萬。</p></body></html>