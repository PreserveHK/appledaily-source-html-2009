<html><header><meta charset="utf-8"><title>Golf孖生兄弟　少少甩更狂野</title></header><body><h1>Golf孖生兄弟　少少甩更狂野</h1><p>剛推出嘅六代Golf又豪又快，家陣仲賣到哄哄聲，福士居然推架九成似嘅Scirocco出嚟自己打自己。單睇引擎、波箱、價錢好似孖生兄弟一樣，以為一車兩賣其實好膚淺，起碼Scirocco有個正規盃賽，21架車落Track劈到天昏地暗，足以證明其狠辣小跑嘅正身。<br><br>記者：徐影龍<br>攝影：周旭文<br>Model：Mandy@PureModels</p><p>野性似五代Golf咁</p><p>個個豎起手指猛讚Golf一門三傑時，居然亦有忠心Fans唱反調，話唔慣電子差速硬性介入，搞到架車入彎太穩太定。安全梗係好，不過當你試過福士最新小鋼炮Scirocco後，唔係話佢唔安全唔穩定，而係高速入彎嗰種帶有少少甩嘅感覺，跑起上嚟重拾五代Golf本色，整段路可以揸得更放更瀟灑。難怪福士專登搞番個Scirocco盃賽，全場車都唔畀改裝同偷輕，證明原廠夠劈有突。落到Track就鬥車手嘅落Brake同線位，鬥人唔鬥車其實仲剌激。講番架Scirocco，又係有1.4同2.0TSI兩個版本，不過用番五代Golf嗰副200匹Turbo引擎，當然無六代新加嘅電子差速系統，勝在循迹仍然做得好，起初稍嫌個Brake唔夠應，可能係新車落地或未到最佳溫度，需要預早收油入彎。走完兩轉大清習慣「車性」後，入彎開始放肆狂野，又唔覺有推頭弊病，油門踩深啲嘅話，仲帶啲想甩想甩嘅感覺，但絕對喺控制之內，相當好玩。</p><p>圓潤身形可愛錯覺</p><p>由引擎、車架、波箱、售價，都跟Golf極度近似，大家都係四座位揭背小跑，要數最大分別，一定係Scirocco為單門車，前排司機同乘客空間最多，Golf就四個人都咁平均，點取捨真係睇你係乜嘢人。當然，車款上兩者仍然有唔少分野。睇番直線最多最硬朗嘅車頭輪廓，以及霧燈位幾間線條，我就覺得佢似架肥仔版AudiR8。<br>話佢「肥」其實係一種錯覺，除車頭外，整架車都充滿曲線感，個PatPat位仲相當之圓潤，唔熟車嘅見到，會認錯佢係一架Cute揭背車仔，點估到骨子裏有副200匹嘅Turbo引擎。至於享負盛名嘅DSG波箱，最簡單D波玩法無問題，但起步、落Brake總覺咗啲，唔玩SMode真係對呢架Scirocco唔住。轉入S後完全兩回事，大油起步可以聽到尾喉傳出引擎回壓嘅「噗噗」爆炸聲，軚波上落反應更快更爽，令你Feel到前所未有嘅澎湃快感。</p><p>規格</p><p>引擎：1,984cc直四＋Turbo<br>馬力：200ps/5,100rpm<br>扭力：280Nm/1,700-5,000rpm<br>傳動：6速DSG半自動波箱<br>售價：$316,000<br>查詢：VolkswagenHK（36989688）</p></body></html>