<html><header><meta charset="utf-8"><title>股路縱橫：濱海升勢再起　短期目標0.9元 - 郭兆誠</title></header><body><h1>股路縱橫：濱海升勢再起　短期目標0.9元 - 郭兆誠</h1><p>港股上周突破向上，全周上升462點，成交亦較前增加，恒指最高21929，收21623，新升勢已成，後市可向23000大關推進。<br>大市市底雖強，但有隱憂，就係市場信心依然未夠，以上周為例，即使係破位而上的星期三，下跌正股仍有370隻之多，而其他4個交易日，更有400至650隻。事實上，大市再創今年新高，但走勢轉弱的股票明顯多咗，除非呢個情況能夠扭轉，上升層面由大價股擴散到細價股，否則大市升勢難以為繼。<br>講番個別股票，有實力、大偏低同有消息嘅股仔，繼續熱炒。亨泰（197）一升破0.56元阻力，即衝上0.62元高收，可續看好。上月25日推介，當時股價0.43元，一個月內累升44%。亨泰受惠中央刺激內需，09年度（6月年結）盈利估約1.4億元，現年度可升到2億元，每股盈利8仙，以10倍PE計，目標0.80元。<br>另一隻要留意嘅消息同概念股係濱海投資（8035），近日升勢熱火燎天，上周五最高0.63元，收0.60元，升5仙，升幅9.1%，成交更勁，有2.34億股，係7月底急升到0.65元後的另一個新高紀錄。<br>濱海在7月升足一個月，由0.30元升上0.65元，跟住整固一個多月，形成大型上升三角形，上周五以大成交破位而上，且拋離3條短期平均線，更衝破保歷加通道頂阻力，MACD出現「雙牛」入貨訊號，圖表走勢全面向好，短期上升目標0.90元，有50%上升空間。</p><p>重組完成料有注資</p><p>濱海本業做燃氣，最近先同中石油（857）簽署2010年起20年的合同，獲供應天然氣，但公司重組後最令人憧憬的反而係注資概念。<br>濱海現時大股東天津泰達投資係天津經濟技術開發區管委會成立的國企，獲授權管理及經營國有資產總額達1300億元人民幣，由於濱海重組工作已全部完成，泰達的注資行動好快會展開，估計每次注資「晒士」會以數十億到百多億元計。濱海近日股價有異動，相信好戲就快上演。<br>郭兆誠</p></body></html>