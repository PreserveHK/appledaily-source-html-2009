<html><header><meta charset="utf-8"><title>青心直說：半新股不妨望多眼 - 胡孟青</title></header><body><h1>青心直說：半新股不妨望多眼 - 胡孟青</h1><p>周末多家窩輪發行商開講座，仍場場爆滿，係金融海嘯以來罕有旺市場面。同以往唔同，投資者都有備而來，做足功課，果然經歷慘痛一年交足學費。<br>亦因為一朝被蛇咬，絕大部份投資者未能在熊市中成功撈底。傳統智慧係跌市莫估底、升市亦莫估頂，散戶切忌「有膽輸，無膽贏」，即使選中優質股，卻因為市場上的噪音而自亂陣腳，長揸變短炒，短炒又唔止蝕變潛艇。<br>聽電台財經節目，專家叫投資者唔好抽新股，因為覺得定價貴，冇時間睇招股書就最好算數。若老散有時間有專業知識睇晒成本招股書，就唔使聽股評人意見；人人識睇醫書，世界就唔需要醫生。批評容易建議難，作為股評人，「叫唔好」當然最穩陣，投資者唔輸錢就當冇事。若然叫人隻隻新股都唔抽，何不看看市場上有哪些影子股食到條水，有短線獲利機會？</p><p>恒指20600不容有失</p><p>投資者要炒影子股，簡單方法係選龍頭同睇市盈率，而且不能太大貪，記得四叔話齋，見利勿忘，因為叫得影子，往往見光死。打開報紙就會見到下一輪焦點將係水泥、飲品、賭業、食品，除咗賭業股已炒完散水外，嚟緊幾隻新股都配合到內需主題，識食有脆卜卜嘅中國旺旺（151）、要飲有曙光初現嘅青島啤酒（168）、想健康亦有黃金交叉光芒四射嘅滙源果汁（1886），水泥股更早已開車，得亞洲水泥（743）最落後。<br>新股浪潮碰啱大市升浪的錯覺，可以話係今年渾水摸魚嘅LastCall。大家每日睇報價機，見指數升就覺得發達，其實只係港元跟隨美元貶值的錯覺，最近有去過日本旅行就深切體會到肉痛。<br>美滙指數過去一年跌2%，滬綜指升56%表現突出，港股當然食住上升23%。睇到咁嘅佳績，不禁令人質疑資金仲會戀棧多久，因為同期道指仍潛水跌11%，根據野村最新一周資金流統計，中、港兩地共有5.8億美元流出，希望只係短期現象。<br>只要恒指反彈調整一半跌幅的20600點水平不失，重磅股激情過後，焦點又將落在個別板塊移動，半新股亦宜望多兩眼。<br>胡孟青</p></body></html>