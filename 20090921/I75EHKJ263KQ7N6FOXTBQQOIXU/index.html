<html><header><meta charset="utf-8"><title>敏妮Talk：股神跟唔跟得過？ - 溫敏妮</title></header><body><h1>敏妮Talk：股神跟唔跟得過？ - 溫敏妮</h1><p>上個禮拜睇新聞，「香港股神」四叔李兆基嫌家陣抽新股只係「賺粒糖」，唔夠吸引。點知另一邊廂新一代中國「女股神」劉央侃侃而談點樣揀新股。一時間，中港兩地股神，都唔知跟邊個好？<br>摷番資料，今年已上市嘅新股，四叔一共抽咗3隻，包括361度（1361）、金隅（2009）同承達（2288），至於劉央旗下嘅西京投資就認購咗秦發（866）、金隅、中國全通（633）同中金再生（773）。除咗一隻熱爆新股金隅相同之外，兩地股神口味的確有分別。論成績，四叔抽嘅承達首日就跌穿招股價，劉央好啲，抽4隻首日都幸保不失，但隻秦發踏入9月份就潛水。</p><p>大戶散戶玩法不同</p><p>劉央話抽新股唔係短炒，睇長線先至有可觀利潤。至於四叔「賺粒糖」嘅講法，應該係從短炒角度出發，但咁耐以嚟又好似冇乜聽聞，四叔會好似一般散戶咁，抽咗隻新股返嚟首日掛牌即沽。換言之，四叔同劉央抽新股都唔係短炒，同咱們一般散戶玩法有別。不過今年上市多隻「新股王」，好多隻都有頭威，冇尾陣，散戶早沽反而有着數，想好似劉央咁長揸博賺幅大啲，等隻股上市之後，睇定先再買都仲有機會。<br>再睇吓兩位股神唔吼嘅新股，霸王（1338）、琥珀（090）、興利（396）同志高（449）等，首日掛牌都帶挈散戶賺到笑。對於上市公司嚟講，有大孖沙認購，可以當免費宣傳，吸引散戶認購。不過對於一般散戶嚟講，有大孖沙入股，似乎唔一定係必賺指標。<br>溫敏妮</p></body></html>