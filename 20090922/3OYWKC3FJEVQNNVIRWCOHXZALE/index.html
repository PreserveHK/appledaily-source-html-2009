<html><header><meta charset="utf-8"><title>女忍心口卜卜跳　六軸搖搖搖</title></header><body><h1>女忍心口卜卜跳　六軸搖搖搖</h1><p>離譜！以《忍者外傳Σ2》名氣本身已經夠照，加埋性感女忍者綾音、紅葉同暴力女神Rachel參戰，大把新武器新敵人兼可以網上合作出超華麗壯觀忍術玩任務，冇乜理由唔撐。但係，點解！偏偏要加入六軸「風雨飄搖」系統，我呢類乖嘅小朋友會唔好意思o架！唉，阿龍隼，女忍靠唔住o架！<br><br>文：阿洛</p><p>掛羊頭賣六軸</p><p>好欣賞日本人創意同電視廣告尺度，《忍者外傳Σ2》喺日本嘅廣告，青年、老人家個個拎住個手掣搖搖吓，眼光光笑淫淫望住個電視，就係因為呢個風雨飄搖系統，呢個竟然係隻Game嘅賣點！我作為Game壇衞道之士，惟有隱晦啲講解吓；當你用緊女主角時，搖一搖手上個六軸手掣，女忍身體就會有風雨欲來嘅跳盪效果，令男玩家心跳加速，繼而臉紅耳熱無心戀戰打極都打唔爆機，好毒呀！</p><p>三娘教子決戰自由神
</p><p>隻Game下星期先出，但係前幾日日本PSN已經有得Download體驗版！移植自上年6月推出嘅XBOX《忍者外傳2》，不過就加入勁多新元素，如新武器破碎牙．閻魔、新大佬自由神像，仲有！最重要！係加入新女角，除上集登場嘅西人Rachel，仲有來自《生死格鬥》嘅綾音（Ayane）同《忍者外傳龍劍》紅葉（Momiji），三人女子組合，索到吖！</p><p>男忍不該讓女忍負累
</p><p>正！除咗孤獨精故事模式，仲有得上網同人玩合作模式，要互相協力先可以過關，而且兩個忍仲可以出超強力終極合體忍術，女忍唔會成為負累。不過，如果你啱啱失戀兼同自己講一個人都可以生活得好開心嘅話，都仍然有得玩合作模式，可以同電腦拍檔，係呀，係凍冰冰o架！</p><p>Profile《忍者外傳Σ2》（NinjaGaidenSigma2）</p><p>遊戲平台：PS3<br>製作廠商：Tecmo（TeamNinja）<br>遊戲類型：動作<br>遊戲人數：1-2人<br>推出日期：2009年10月1日</p></body></html>