<html><header><meta charset="utf-8"><title>轆Book：輕巧敏捷　富豪都想劈</title></header><body><h1>轆Book：輕巧敏捷　富豪都想劈</h1><p>一房一廳賣二千幾萬，諗吓都覺高攀唔起，雖然我都啱啱睇完「示範單位」，不過唔係豪宅而係豪車勞斯萊斯Ghost。到港新車只作展示用途，最特別係車身縮短司機位超豪，擺明要吸引富豪親自上陣做司機。<br><br>記者：徐影龍<br>攝影：陳盛臣</p><p>Sporty過幻影
</p><p>德國法蘭克福車展過咗成個禮拜，有乜勁車新車一早睇過晒，當然勞斯萊斯重頭戲Ghost，當日都以量產真身登場，唔再係之前嘅初版200EX。香港最叻，全亞洲率先搞發佈會，仲快過中國同日本。雖然Ghost只屬Pre-production，但同最終售賣版極之接近，不過就唔可以出街落地行，就算李超人嚟到都無得試揸。<br>將可以買層樓嘅錢揼落架車度，毋須想像力，都知坐喺車入面有幾豪幾舒服。聽Rolls-Royce總經理Leon講解，原來Ghost同Phantom（幻影）定位不同，首先車身稍細、車頭稍長，營造出更為Sporty嘅感覺，車身焗漆引用番200EX嘅絲緞銀色，在金屬色上再噴上一層透明漆，令到引擎蓋、欄柵同玻璃窗框嘅啞銀色，份外幼滑無瑕。車內一如傳統般以鍍銀、真皮同木材配搭，造工精緻，加上每個位腳下均有軟毛地毯，整個車廂散發住濃厚豪華氣息。</p><p>最好玩嘅勞斯萊斯
</p><p>無講錯，勞斯萊斯今次真係特別優待司機，因為Ghost嘅市場定位，係一啲想過吓揸車癮嘅大老闆。6,600ccV12引擎，最大輸出有成563匹，1,500rpm已去到780Nm扭力峯值，掂吓油門已經拋離亂咁爬頭嘅死飛仔，最重要係有大堆電子輔助系統幫你發圍，防傾側、動態控制、穩定控制等，加上底盤、車身一體化嘅鋼製車架，有超強行車剛性同穩定性，遇着凹凸爛路，更有最新嘅空氣懸掛系統配合路面升高降低，就算你有本事行盡Ghost嗰8個波，都包你一樣咁舒適穩定。<br>Ghost新加入不少時興裝備，如左右共四個路面監視鏡頭、無匙撻車、旋鈕操控設備等，最過癮個10.2"超闊屏幕，好靚咁隱藏喺中控台，一撻車自動揭蓋露出，因為畫面比例夠Wide，左右同時顯示唔同資訊都得，相當之實用。</p><p>a.車廂採用大量木材及真皮，充滿住豪華氣勢。
</p><p>b.好有復古味嘅行針鐘，貴車唔少得。
</p><p>c.司機位冷暖調校座椅，加按摩功能，已經無乜可加。
</p><p>d.中央手枕位加入旋鈕掣，掌控車上大部份設備。
</p><p>e.前座椅背設有小電視同餐枱仔，好貼心。</p><p>規格
</p><p>引擎：6,592ccV12＋雙Turbo<br>馬力：570PS/5,250rpm<br>扭力：780Nm/1,500rpm<br>傳動：8前速ZF自動波<br>售價：約$194萬（未連稅）<br>查詢：Rolls-RoyceHK（28701692）</p></body></html>