<html><header><meta charset="utf-8"><title>專業人士慈善音樂會 - 左丁山</title></header><body><h1>專業人士慈善音樂會 - 左丁山</h1><p>皮膚專家醫生F突然來電郵，邀請成班老友買票、捐款，支持一個慈善音樂會。以為醫生F係「包銷」，叫我地買飛，點知唔係，原來係醫生F自己搞音樂會，集合一班醫生、教授、律師、會計師、工商界及學生等友好，籌辦一個時光穿梭金曲慈善夜，於十月三十一日星期六晚上七時四十五分假會展中心演講廳（Theatre1）舉行，演唱之外，還有舞蹈，睇嚟係成班專業人士赤膊上陣為慈善，兼且自己玩番一晚痛快嘅。<br>慈善演出究竟為了誰？醫生F話為「關懷行動」籌款。「關懷行動」已成立十五年，由梁秉中教授及一群骨科及創傷科醫生、護士、物理治療師、石膏技師、義肢矯形師等創立，成立宗旨係為中國偏遠地區殘障人士做矯形手術及康復服務，後來又擴充至孤兒教育培訓、當地醫療人員培訓。去年與今年就去過四川地震災區贈醫施藥，據左丁山所知，差不多大部份香港骨科及創傷科專家，無論係教授、私家名醫、公立醫院顧問醫生等等，至今共有超過350人皆曾利用私人假期，遠征內地為中國殘障人士服務，例如到新疆為維吾爾族小童矯正扁平足等等，幾年前又在陝西富平成立醫療中心。有咁啱得咁蹺，習近平成為中央紅人之後，好多人先至知道陝西富平就係習近平的故鄉。「關懷行動」主席係中大講座教授（已退休）梁秉中，有一次與食衞局局長周一嶽吃午飯，佢講起昔年在瑪嘉烈醫院骨科專科做顧問醫生，上司就係梁秉中，組員有陳求德（現私家醫生）、實習醫生係鄭振耀（現中大副校長）等等，呢個專科小組可說人強馬壯，個個成名。梁教授現在係中大中醫中藥研究所所長，曾經使用中藥複方畀嚴重糖尿病病人服用，避免咗切腿之苦，因而得過《遠東經濟評論》嘅「創新獎」，至於係邊一年，左丁山唔記得咯，請醫學界人士唔好誤會左丁山喺呢度為個別人士宣傳，講歷史事實而已！<br>各界老友想捐款做慈善兼輕鬆一晚，可以買票入場。電話：65736180/26036838</p></body></html>