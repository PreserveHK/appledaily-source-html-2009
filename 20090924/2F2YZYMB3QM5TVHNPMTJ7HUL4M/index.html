<html><header><meta charset="utf-8"><title>轆Book：EURO5車仔　11萬搶灘</title></header><body><h1>轆Book：EURO5車仔　11萬搶灘</h1><p>體積輕巧汽缸容積細嘅車仔市場，同慳油空氣好嘅環保之路，都係汽車界兩大必爭之地。今日加入戰團有鈴木Alto，有又慳油又環保嘅EURO5（歐盟五型）廢氣排放標準打頭炮，加埋車行賣大包自家再減成萬稅，要分呢塊餅仔就真係Soeasy。<br><br>記者：許維雅<br>攝影：陳盛臣<br>Model：Cherry@Puremodels</p><p>迷你揭背可愛又多色</p><p>久久未有新作嘅SUZUKI，自從舊年巴黎車展上展出新一代Alto，唔少人都將焦點擺放喺呢部以EURO5掛帥嘅全新小型揭背車仔之上。香港代理終於喺今個月正式引入呢部新一代Alto，全新造型同樣的骰可愛，全車車身只有3.5米長、總重1,250公斤，輕巧細小嘅車身體積，感覺就好似一部縮咗水嘅揭背車。對於一向係設計K-Car能手嘅鈴木而言，要車身有得意外形絕對係手到拿來嘅事，幫Alto加咗一對水滴形眼睛、一個圓潤大嘴巴嘅鬼面罩，車頭趣致可愛嘅樣貌又再一次證明佢哋喺車仔設計上嘅成功。加埋九種車身顏色選擇，更有市場較少見嘅紫粉紅色（FortuneRosePearlMetallic），想唔討一眾女孩子歡心都好難。</p><p>自家減稅慳多1萬</p><p>作為香港鈴木今年重頭戲，其實Alto除咗有全新造型攻打呢一場硬仗，當然仲有強勁嘅內涵作後盾。先數備有1公升低容積汽缸嘅同級對手十分少，可以符合歐盟5型EURO5廢氣排放標準嘅對手更少之又少。香港家大部份新車都只係符合EURO4標準，新一代更環保嘅EURO5標準固然係更慳油、二氧化碳排放更少，走在最前嘅新準則可以慳荷包又可為環保出一分力。雖然最大馬力只得67匹、最大扭力只得90Nm，但細小輕巧嘅車身中和咗數字上力量嘅不足，加埋最少轉向半徑只得4.5米嘅靈活，入彎、泊車等操控表現令人更得心應手。<br>佢可愛嘅造型絕唔係得個樣，流線型車身設計引入航空動力學原理，加強速度又可節約能源；安全設計上又加入全方位操控技術系統（TECT）、防鎖煞車及電子制動力分佈系統（ABS+EBD）等保護，強化車主對細車安全性嘅信心。總結家輕型小車市場上嘅戰況，Alto易控安全又有外形，有埋快人一步嘅EURO5作招徠，車價都係11.9萬元，十分經濟。咁都未夠，香港代理仲自家再減30%稅務優惠畀車主，大嗱嗱慳番成萬蚊，計埋1公升車仔牌費保險又係只畀入場費，真係啱晒一眾心癢癢想買車嘅新牌仔入門。</p><p>規格</p><p>引擎：996cc三DOHC汽缸12氣閥<br>馬力：67hp/6,000rpm<br>扭力：90Nm/4,800rpm<br>傳動：四前速自動波<br>車價：$119,900（未連車行$9,900減稅優惠）<br>查詢：23320091（香島汽車）</p></body></html>