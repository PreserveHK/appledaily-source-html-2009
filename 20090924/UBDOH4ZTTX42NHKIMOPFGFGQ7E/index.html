<html><header><meta charset="utf-8"><title>搭車劈車　連線搵車易</title></header><body><h1>搭車劈車　連線搵車易</h1><p>GRANTURISMO跑車浪漫旅下星期出喇！不過唔係PS3嗰隻，係PSP版本，用嚟吊住你哋條癮，同埋幫同日推出嘅PSPgo護航。呢隻《GT》畫面雖然無PS3咁神級，但都無偷工減料，考牌玩法、現實Trade車等元素都有齊，最正係搭車時都可以連線玩兼交換隱藏車。望咩呀望？「鍊」轉吖！<br><br>文：阿洛</p><p>打完蠟先去飆車</p><p>《GT》自從1997年推出，全球累積出貨量已超過5,200萬套，成為PS系主機嘅王牌作。<br>承襲該系列嘅製作技術，畫面已經算係手提機嘅巔峯作，播片時啲車身反光位都做埋，架架車都打完蠟先落場。不過礙於容量問題，《GT5》極具爭議嘅撞爛車系統無辦法出現喺PSP上，炒極唔爛咪當攞個意頭囉。而且今次更會同步推出中英文合版，考牌時唔使盲摸摸，清楚知道點先過到關。</p><p>流動汽車資料庫</p><p>駕駛物理同汽車資料夠真實係《GT》系列受歡迎因素，今次都繼承呢個優點。收錄超過800部車同30條賽道，全部真有其事。林寶、拉利！連比較冷門嘅ChevroletCorvetteZR1都包含在內。最正係連古董車都有收錄，而且有齊規格資料，就好似有個汽車博物館跟身。講明先！10年舊車只叫「錢七」，七十年代打後先叫古董車！可以成為虛擬古董車收藏家，我突然覺得自己好有品味㖭，出去兜吓風識吓女仔先！</p><p>隨時睇車換車</p><p>遊戲分三個模式，分別係單人劈車、考牌任務模式（超過100個），以及連線模式。邊賽車邊砌車，跑三甲或者考到牌都可以搵到錢買車換車，越玩越多隱藏靚車出現；連線AdHoc模式，除咗可以對戰外，仲可以同對手交易兼分享自己有嘅愛車，當中更會有只能透過連線交易先可以買到嘅車種。
</p><p>Profile</p><p>遊戲名稱：《GRANTURISMO》<br>遊戲平台：PSP<br>製作廠商：PolyphonyDigital<br>遊戲類型：賽車<br>遊戲人數：1-4人<br>推出日期：2009年10月1日</p></body></html>