<html><header><meta charset="utf-8"><title>轆Book：A5穩重　TT勁跑　S5中間道</title></header><body><h1>轆Book：A5穩重　TT勁跑　S5中間道</h1><p>正所謂鹹魚白菜、各有所愛，我唔理AudiA5幾咁闊落豪華、TT又幾咁公子哥兒，我就偏愛硬頂版S5。無計，S5將A5超跑化，又無TT咁過度招搖，中間位啱啱好，不論慢揸代步，抑或踩深油門享受駕駛樂趣，永遠兩邊都Fit到。<br><br>記者：徐影龍　<br>攝影：陳盛臣　<br>Model:Alia@PureModels</p><p>收起野性慢揸順暢</p><p>恨到流晒口水嘅S5開篷版未有得影，好彩代理都安排番呢架硬頂版畀傳媒過吓癮。當初S5以寶馬3系為假想敵，性能更高卻比M3更平，食晒啲想有馬力、更想抵玩嘅中間客。就算跟同廠相比，有A5嘅穩重風格，骨子裏埋藏TT嘅野性跑意，兩頭都到岸，相當討人歡喜，難怪越嚟越多AudiS5喺街度行。<br>車一到，乜都唔諗，郁完「凳、鏡、波」即時開車實試。久聞4.2LV8引擎嘅厲害，起步都唔夠太大油，掂住油門逐步漸進，好彩S5加速都算柔順，喺九龍塘撞正放工放學，路窄又多燈位，慢車而行都好Smooth好舒暢，起碼低波密集式上上落落，都毋須急收急放跑馬仔，對於大馬力嘅車嚟講，有埋恒時四驅更易起步嘅條件下，慢車都一樣易揸的確值得一讚，證明A5嘅斯文穩重風格，在S5身上一樣有發揮，返工、去街代步，呢Part絕對無問題。</p><p>力量感操控性爽！</p><p>開始認真狠試，無謂嘥咗嗰354匹馬力，穿過獅隧直入新界，上到高速終於可以稍踏油門，轉數上升相當快速，就算齋D波已經微有推背感，而且明顯感覺到只係「表層」，多多Power陸續有嚟。好多車廠都識一味馬力掛帥，難得S5喺操控上亦配合得不俗，除波箱反應良好外，Audi引以為豪嘅quattro恒時四驅，對起步加速至入彎咬地性，亦真係有利發揮S5嘅性能，熟習一輪後漸有信心，試完大彎再遇細急彎，對S5依賴感有增無減，屢屢想試出S5底線，整個試車過程相當之淋漓盡致，爽！<br>停靠一邊輪到攝影師做嘢，開始靜心欣賞S5嘅美態。流線車身配合偏斜A柱，雙門Coupe果真夠晒瀟灑，一對Bi-Xenon頭燈亦有TT嗰份精悍神髓，車尾亦比好多同級新車更亮眼，起碼一對拉長五角形嘅尾燈，着實令S5更醒神。2＋2式座椅，後排上落當然不及四門版，但空間卻比預想中更大，坐兩個肥仔仍然OK，只係C柱較斜，高佬長腳妹會稍為頂頭。</p><p>規格</p><p>引擎：4,163ccV8FSI<br>馬力：354bhp/7,000rpm<br>扭力：440Nm/3,500rpm<br>傳動：6速Tiptronic自動波<br>售價：$799,000<br>查詢：合迪汽車（25281862）</p></body></html>