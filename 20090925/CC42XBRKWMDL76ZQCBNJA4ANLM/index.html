<html><header><meta charset="utf-8"><title>隔牆有耳：閱兵三寶 - 李八方</title></header><body><h1>隔牆有耳：閱兵三寶 - 李八方</h1><p>十．一倒數不足一個禮拜，特區觀禮閱兵團整裝待發，200幾個團員準備執拾行裝上京。有團員同八方講，共和國十年一度大閱兵好大陣仗，真係要做足準備先可以起行。<br>據了解，十．一當日喺天安門舉行嘅慶祝活動不設座位，觀禮人士最少要企五、六粒鐘，有幸到場嘅權貴平日養尊處優，特區政府特別發出溫馨提示，提醒參加者要量力而為，千祈咪頂硬上。</p><p>要做足防曬措施</p><p>立法會議員葉劉曾參與閱兵典禮，回想當年企到腳軟慘況猶有餘悸，佢話當年着住高踭鞋企咗幾個鐘頭，最後終於頂唔順，同身邊駐港法國領事夫人齊齊當眾除低高踭鞋，當堂舒服晒。葉劉今年再獲邀觀禮，佢同八方講，今次學精咗，出席觀禮時會着平底鞋同便服。<br>葉劉又話北京10月仍然好曬，所以會做足防曬措施先出場，事關暴曬半日好傷皮膚，搵拍檔史泰祖醫生都唔得掂。佢又畀個貼士團員，就係一定要服從黨的領導，要有紀律跟大隊，否則失散咗就上唔到旅遊巴離開，隨時成為京城人球，好慘o架。</p><p>幾粒鐘難搵廁所</p><p>女士怕太陽，男士就怕人有三急，有團員私下同八方講，如果真係要等幾個鐘頭，其間有生理需要都幾麻煩，因為現場有數以十萬計人觀禮，去廁所恐怕要排好長龍，不過葉劉就話臨時廁所安排唔錯，所以上京觀禮唔使帶埋尿片喎。<br>生理狀況人人不同，正所謂唔怕一萬，至怕萬一，八方認為有需要者帶備紙尿片總好過臨急張羅，十．一前國家傾全力維穩，能夠為國家少添一些麻煩，都算為六十華誕出過一分力。新中國紅太陽高掛，上京觀禮怕曬黑，八方建議用只抹紅不抹黑太陽油，據說染紅效果一流，匿埋地下都一身tan，CY有辦你睇。<br>另一閱兵必備嘅係單眼黑超，特點係睇嘢時隻眼開隻眼閉，只看到新中國輝煌成就，自動過濾屠城血迹，幾十年嘅苦痛歷史變成透明。<br><br>mailto:pf_lee@appledaily.com</p></body></html>