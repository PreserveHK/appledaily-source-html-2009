<html><header><meta charset="utf-8"><title>敏妮Talk：抽「中」就揩「嘢」 - 溫敏妮</title></header><body><h1>敏妮Talk：抽「中」就揩「嘢」 - 溫敏妮</h1><p>敏妮禮拜一講過，新股有大孖沙認購，可以當免費宣傳，吸引散戶認購，但散戶唔一定有錢賺。好嘅唔靈醜嘅靈，話口未完噚日上市嘅中冶（1618）就跌穿招股價。「香港股神」四叔李兆基都呻，上市公司搵名人認購製造名人效應，佢係畀面先至抽，但都冇得賺。<br>之前提到敏妮會抽一手國藥（1099）、一手中冶，另重注一啲抽利郎（1234），點知三隻都落空，敏妮都算好彩！國藥首日上市雖然都有得升，但升幅遠遜市場預期。中冶名副其實「抽『中』就揩『嘢』」。至於敏妮重注抽嘅利郎究竟會唔會係呢期嘅黑馬，今日開估。敏妮唔係講風凉話，但抽唔中，起碼唔使驚跌穿招股價。
</p><p>家陣應持盈保泰</p><p>其實唔同嘅投資市場，走勢有時幾相似，好似樓市咁，每到旺市，大發展商會「有秩序」出貨，但到接近尾聲時，唔同嘅發展商趁市場購買力未消耗盡，鬥快傾銷手頭嘅貨。近排新股市場都一樣，好似噚日咁，6隻新股一齊招股，夠錢抽晒咁多隻股，都唔夠時間研究佢哋有乜優點缺點。到咗呢啲時候，敏妮幾鍾意抽新股都好，都冇興趣抽，即使一眾新股裏面不乏黑馬，但敏妮純粹用港女諗嘢方法，正係「多就唔矜貴」。<br>商業社會，任何嘢都有價錢，至於價錢點定，當然最重要係睇件嘢嘅質素，但更重要係「物以罕為貴」，一下子6隻新股任揀，仲唔當堂cheap晒。如果呢班投資銀行家，覺得個市仲有排炒嘅話，使唔使爭相推啲貨出嚟先。敏妮作為一般散戶，睇市點都叻唔過「貪婪」嘅投行banker，呢啲時候都係持盈保泰比較安全。</p></body></html>