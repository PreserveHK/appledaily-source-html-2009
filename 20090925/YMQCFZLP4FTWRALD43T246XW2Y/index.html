<html><header><meta charset="utf-8"><title>隔牆有耳：城市論壇換女主持 - 李八方</title></header><body><h1>隔牆有耳：城市論壇換女主持 - 李八方</h1><p>香港電台近日獲政府開水喉，大搞數碼電視頻道，港台噚日舉行新季度電視節目巡禮，王牌節目《頭條新聞》、《鏗鏘集》繼續做，新節目有由前主播李燦榮同繆美詩合作主持嘅《廉政革命35》，繆美詩介紹節目時話訪問咗「海關關長」湯顯明，查實湯顯明做咗廉政專員一段長時間咯。<br>港台節目新安排仲有一個surprise，就係《城市論壇》主持由謝志峰換上李小薇，據講呢個消息連台上主持人都係宣佈前一刻先知，唔少港台員工都好愕然。忽然陣前易帥，謝志峰上台解釋有一真一假原因。</p><p>李小薇獲贈急救箱</p><p>假嘅係佢要為發展高清頻道儲備經驗，所以換位做《議事論事》；真嘅係《議事論事》主持人飛哥每年例牌請工作人員擦餐勁，佢自認為食，所以唔再招呼維園阿伯，新主持李小薇則獲贈一個急救箱應付維園阿伯。<br>上述原因孰真孰假，八方留畀大家判斷。今年六四前，左派嘍囉呂智偉、政協劉夢熊喺《城市論壇》上歪曲屠城史實，俾華叔怒斥荒謬，主持謝志峰都忍唔住駁斥，大快人心。</p></body></html>