<html><header><meta charset="utf-8"><title>轆Book：SportcityOne　型格女鐵騎</title></header><body><h1>轆Book：<br>SportcityOne　型格女鐵騎</h1><p>綿羊仔細細架，自動波，輕鬆操控代步最啱。為咗強攻呢個市場，意大利品牌aprilia深明唔使快至緊要平先係吸引真正用家之道，所以實行反璞歸真，由年初見街嘅300cc大容積之作，縮水回吐反高潮推出125cc容積嘅新作SportcityOne，大轆、小平台特色不變。如果話，300Cube係猛男，咁呢部125，都可算係型格女騎士。<br><br>記者：許維雅<br>攝影：梁細權<br>Model：Eagle</p><p>延續大轆家族味
</p><p>喺香港揸綿羊仔唔算普及，但若然有個全球最應該揸綿羊仔嘅地方排行榜，香港一定排第一，人口密集程度極高、油價特高都有分加。一架又慳油又穩定嘅綿羊仔點會唔係代步首選。全新aprilia嘅SportcityOne125就有齊呢兩大元素，跟年初推出嘅300Cube相比，汽缸容積大幅降至125cc，耗油量大約只需3至4毫子一公里，慳家程度更高。即使好多大羊都只用12至13吋輪胎，SportcityOne就保留大輪胎特色，選用14吋輪胎，令落斜或者高速行駛時無咁飄，感覺更穩定。就連一向揸開綿羊嘅靚女Eagle都讚佢夠安全感又好玩。「感覺好易揸，即使加速之後都會覺得好穩陣，好好玩。」</p><p>歐洲羊罕有超值
</p><p>除咗有大轆遺傳，SportcityOne嘅外觀都好明顯出自同一家族，充滿動感嘅黃黑色車身，尖頭尖尾、高六角形側鏡嘅設計帶出家族嘅運動氣息。此外，更有黑和銀兩種顏色選擇，不過女生可能會略嫌欠咗一般日本綿羊嘅可愛味。而另一家族特色就係一個小平台，腳踏位置嘅闊大平台方便擺放大袋背包，但又唔會阻住雙腳落地，加埋座位下面足夠放一個頭盔嘅儲物空間，唔使勉強加個尾箱影響外觀。體積方面，SportcityOne亦比起大佬300Cube更細小輕巧，座位高度只有775mm、長度1,950mm，重心低又輕盈，操控容易又舒適，穿梭橫街小路、泊車攝位時更加容易。雖然馬力輸出唔大，但勝在有平穩暢快嘅操控彌補不足，最重要就係歐洲車嘅價錢竟然跟日本綿羊相若，都只係$21,800，優先預訂仲會減$2,000，最平月供都係幾百元。代理方面話，壓到年尾推出，又如此抵買，全係為2010年鋪路，小試市場反應，似乎暗示出年仲有大量小羊新款推出？</p><p>規格</p><p>引擎：125cc風冷四衝程單汽缸<br>馬力：9.52hp/8,000rpm<br>扭力：1kg-m/7,000rpm<br>傳動：CVT無段變速，皮帶傳動<br>售價：$21,800（預訂價$19,800）<br>查詢：23850181</p></body></html>