<html><header><meta charset="utf-8"><title>妻誕女中風昏迷　夫網誌盡訴愛意病危媽媽牽動萬千網友心</title></header><body><h1>妻誕女中風昏迷　夫網誌盡訴愛意<br>病危媽媽牽動萬千網友心</h1><p>【本報訊】丈夫在病床前播放BB的生活短片，阿蚊終於醒了，床邊的醫護人員都笑了。可是過了不久，阿蚊又斷斷續續昏昏醒醒。28歲產婦袁嘉雯（其夫暱稱：阿蚊）上月誕下嬰兒後，懷疑腦中風發作，初時頭痛、神志不清，後來陷入昏迷，至今已做了四次手術，病情並未好轉。兩口子用盡一切方法溝通，阿蚊試過吞口水、轉動眼睛示意，丈夫則舉起三隻手指代表「我、愛、你」。丈夫黎先生在網誌記下每天探望太太阿蚊的經過，一點一滴，都是淚水。　記者：蔡元貴、麥志榮</p><p>黎先生說：「我想寫畀阿蚊同BB諾霖。願每一位讀完我同阿蚊近期所發生的事，請馬上為阿蚊祈禱。」網誌《陪著你走》從8月23日晚開始說起：「阿蚊突然穿羊水，我立即收拾好『走佬袋』馬上到醫院。」翌日清晨，「阿蚊」袁嘉雯在東區醫院誕下女嬰，取名諾霖。</p><p>手術後「阿蚊講嘢反常」</p><p>「喺阿蚊床邊，我同佢講霖霖個名點解，阿蚊係雯，BB係林，加埋就是霖，黎諾霖就是爸爸承諾媽媽同女女。」爸爸的承諾不知何時可以實踐。8月26日，產後一直頭痛的阿蚊打電話給身在公司的丈夫：「佢同我講如果我有乜嘢事，你要照顧BB呀！我話你儍啦，冇事嘅，你仲要照顧BB。」<br>8月27日，掃描結果顯示，阿蚊腦部蛛網膜下腔出血，即日要做手術止血。超過4小時手術後，黎先生進入深切治療部探望太太：「我哋都好驚訝阿蚊可以咁快醒，而且精神幾好，但我察覺有啲唔妥，佢有少少唔同，我都會知，當同佢傾多一陣我便眼淚直流，阿蚊講嘢反常……」翌日黎先生在醫院看過BB後再看阿蚊：「阿蚊同我講好多嘢，但我問BB等你返去照顧，你要快啲好番。阿蚊就同我講：『嗯！咁快啲去鄰居度接BB啦！』我再也忍不住，我手握佢手，回頭便哭，阿蚊仲問我你係唔係凍，我忍住淚水答佢唔係。」<br>9月2日，阿蚊已陷入昏迷：「護士長用好鼓勵的語氣同我講，你試試同佢講多啲BB嘅嘢，佢可能可以快啲醒，我問我可唔可以播BB喊聲套Movie，護士長答應，當我播BBMovie，我同阿蚊講，霖霖好曳，一冲凉就大聲喊。當時我將BB喊聲放到最大，奇蹟出現，阿蚊立即醒了，在場所有醫護人員都笑了。」<br>可是阿蚊此後病情反覆，昏昏醒醒。妻子不能說話寫字，黎先生設法溝通。電影《情癲大聖》有一幕，傷重中的唐三藏舉起三隻手指代表「我、愛、你」，黎先生也在病床前向妻子舉起三隻手指：「我希望阿蚊會記起我舉起三隻手指的意思，這是我倆唯一能傳達的心意。」</p><p>病床前三隻手指傳心意</p><p>9月15日，阿蚊病情一度有點起色：「今天可以用破冰來形容，我發現阿蚊可以吞口水，我試試叫阿蚊可唔可以用吞口水方式回應我，阿蚊郁一郁個嘴來回應我的問題，終可以同阿蚊接上了！我問阿蚊你記唔記得三隻手指代表甚麼，佢郁一郁個嘴，喜悅即時湧上心頭。」<br>康復的希望很快又再受挫，9月23日，醫生指阿蚊腦部受創的程度比預期嚴重：「由於腦部受創嚴重，亦影響身體機能，平時我哋個腦會防止我哋啲肌肉唔好郁，但阿蚊失去這個機能，所以佢身體好多肌肉會自動收縮，尤其受到刺激時如接觸等，會造成以為阿蚊自己郁動，之前我以為阿蚊對我有反應，其實係因為佢啲肌肉受到我觸摸刺激的反應而已。」<br>9月24日，護士表示稍後安排阿蚊入療養院，黎先生很難受：「要我放低佢一個喺療養院，我心真的很痛，事實上我知現實我冇可能長時間照顧阿蚊，但我真係唔想阿蚊長時間同BB分開。」<br>《陪著你走》最新近的一篇網誌是前日（周五）的事，阿蚊做了第四次手術。手術後：「阿蚊醒番，我喺佢耳邊鼓勵佢，我開始發現唔正常，阿蚊雙眼通紅，我回頭一看儀器，佢心跳由100一直升到200！身體不停震，我不停咁叫佢冷靜，當我望住佢時，我心知不妙，阿蚊雙眼瞳孔放到最大，我眼淚不停湧出……」醫生需要向阿蚊注射鎮靜劑，讓她入睡。</p><p>網誌點擊率超2.8萬次</p><p>網誌的點擊率已超過2.8萬次，每天都有大量網友留言安慰黎先生。其他網站也開始轉載，大夥兒祈求命運別再播弄阿蚊一家，黎生的痛苦只有他自己才能感受得到：「一些普通的事已變得奢侈，歡笑是必然是應份的嗎？那怕我將一切都給阿蚊，以往的快樂已遙不可及。」</p><p>黎太誕女昏迷事件簿</p><p>23/08<br>事發經過：黎太袁嘉雯（其夫暱稱：阿蚊）穿羊水，入院待產<br><br>24/08<br>事發經過：孩子出世，取名諾霖，是名女嬰<br><br>27/08<br>事發經過：阿蚊產後頭痛，接受腦掃描後發現腦部蛛網膜下腔出血，即日做手術止血，手術後阿蚊說話反常<br><br>28/08<br>事發經過：女兒諾霖先出院<br><br>29/08<br>事發經過：阿蚊腦血管嚴重萎縮，導致左半身不能活動，接受通波仔手術，手術後阿蚊不停哭<br><br>02/09<br>事發經過：阿蚊一度陷入昏迷，丈夫黎先生在床邊播放女兒的生活短片，阿蚊立即蘇醒<br><br>03/09<br>事發經過：阿蚊持續高燒，但病情暫時穩定下來<br><br>06/09<br>事發經過：細菌感染導致阿蚊再次發燒<br><br>12/09<br>事發經過：醫生表示阿蚊腦積水導致腦血壓上升，須進行第三次手術<br><br>13/09<br>事發經過：阿蚊依然木無表情，但眼球可以有限度移動<br><br>15/09<br>事發經過：阿蚊可以吞口水，夫妻二人遂以此溝通<br><br>17/09<br>事發經過：阿蚊再發燒，而且對丈夫全無反應，懷疑是血管血塊影響肺部及心臟功能<br><br>21/09<br>事發經過：護士表示阿蚊病情已穩定，很快可以轉往療養院，但阿蚊心跳依然很快<br><br>25/09<br>事發經過：阿蚊要做第四次手術，阿蚊醒來時，心跳由每分鐘100升至200，瞳孔放大，此後不斷抽筋，須注射鎮靜劑<br><br>資料來源：《陪著你走》網誌 http://hk.myblog.yahoo.com/carmen-anthony </p></body></html>