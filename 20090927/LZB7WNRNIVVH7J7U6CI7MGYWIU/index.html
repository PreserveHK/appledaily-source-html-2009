<html><header><meta charset="utf-8"><title>議價何須立法禁止 - 左丁山</title></header><body><h1>議價何須立法禁止 - 左丁山</h1><p>學生Ｙ在中大選修蔡子強一科，大概係政治學導論一類，佢講得語焉不詳，左丁山亦聽得唔多清楚，唔得閒去查清楚。未開學前，學生Ｙ揸住蔡子強本《新君王論》猛咁讀，肥仔Ｋ笑佢：「蔡子強指定讀本呀，自己寫書叫學生買，幾好噃！」學生Ｙ話：「唔係呀，我到圖書館借o架，讀吓想知道蔡子強點樣分析政治現象之嘛！」肥仔Ｋ講：「要識咗政治學先至識諗花招，未識就學習如何化妝、包裝，有啲本末倒置，你不如借正本《君王論》，即係Machiavelli嘅ThePrince，讀咗先啦。」<br>學生Ｙ就話《新君王論》易睇好多噃，蔡子強嘅中文又易睇過Machiavelli嘅英文（原文為意大利文）譯本易讀好多喎，咁講法，好難相信學生Ｙ有動力去讀《君王論》。<br>蔡子啲觀察力有時係一針見血嘅，佢寫過關於「環保塔利班」，最近又寫「指引主義」與常識、判斷之死，都好到肉，蔡子講得啱，政府成日話出指引，傳媒評論員成日鬧大機構唔發指引……以為「指引一出，四海安寧」，簡直係大笑話。明愛醫院夠多指引啦，人人執正嚟做，跟足指引嘅話，完全冇變通，完全冇酌情權，咪會搞出個大頭佛囉。消防員上天台救火救人救貓救狗之時，係唔係要帶埋本指引到現場呀！<br>立法會議員往往以為立法、立指引就可以解決問題，其實係過份執着，受過法律訓練嘅議員仲弊，以為立法管制可以解決所有問題，例如的士議價，左丁山從來唔講嘅啫，但在市場不景之時，有司機自願減價搶客，乘客唔會反對吖嘛？如果在公路上，一個乘客與一個司機議價，一個願畀，一個願受，警察點會知道呀？立法會議員指政府對此視而不見，聽而不聞，廢話連篇，其實啲議員先至係廢話一大堆，凡立法而難執法之事，最好交由市場解決，否則執法不成反而傷害政府公信力。立法會諸公請用吓commonsense或者讀下蔡子強推介嘅"TheDeathofCommonSense,byPhilipK.Howard"。當經濟回復好景，人人荷包腫脹之時，的士求過於供，你估的士司機會肯自願減價咩！</p></body></html>