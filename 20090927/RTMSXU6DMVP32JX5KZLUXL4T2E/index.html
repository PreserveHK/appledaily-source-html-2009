<html><header><meta charset="utf-8"><title>BuyMeASunday：託人買嘢 - 黃偉文</title></header><body><h1>BuyMeASunday：託人買嘢 - 黃偉文</h1><p>他們說一齊打麻雀最能看出一個人的「真身」。<br>他們說一齊去旅行最能看出一個人的「真身」。<br>他們說一齊唱K最能看出一個人的「真身」。<br>他們都講漏了，由我補充，「託一個人買嘢」，最最最能看出一個人的「真身」。</p><p>香港人的驕傲</p><p>香港人，最鍾意「託人買嘢」。<br>2000年後才有點進步吧，科技進步了，價格便宜了，香港人坐慣飛機去慣旅行見慣世面了，才比較沒那麼狼死，以前聽到生張熟魏預備遊埠的消息，一個月前已開始死諗爛諗，諗到人家出發前一日也不罷休，誓要諗到託人家買一點甚麼，否則好像便宜了他們似的──去巴黎的託買時裝；去加拿大的託買三文魚；去日本的託買化妝品；去英國的託買Harrod's袋……你以為去些非購物熱點可以倖免於難嗎？開心得太早了，香港人就是有這種本事──去菲律賓的託買芋頭雪糕；去泰國的「託」買四面佛；去印度的託買神油；去台灣託買銅鑼灣都有得賣的豬肉鬆……也不想想人家難得的假期和寶貴的行李磅數，總之慌死蝕底唯恐執輸前世未買過嘢咁。<br>我說2000年後有點進步，但其實不很多，「其他地方」可能忍手一些，但遇着東京巴黎倫敦等地，即使明知香港的正貨舖水貨舖炒舖款式尺碼更齊全，浪費了朋友的時間精神腳骨力其實也不過慳了10%，正宗港男港女還是有鋪癮託人買lee買lu，最乞人憎的部份是，通常落完柯打之後都會懶體貼地加一句：「你順路先啦，唔使專登去o架，買唔到都OKo架。」頂，唔加尤自可，加了更想兜巴星。如果買唔到都咁OK，為甚麼煞有介事打完電話再發短訊send埋email嚟，你其實明知我唔會「順路」經過秋葉原的女僕咖啡室。<br>我也好憎自己，講完畀啲friend知我幾時幾號去日本，總是順口溜出一句「有冇嘢要買？」每一次我講了都後悔，每一次我都警告自己下次不要再講，但每一個下次還是條件反射般衝口而出「我下個禮拜去日本，有冇嘢要買？」sxxt！我又講了。<br>雖然，我同時也練成了「聽咗算數」這種自保的絕招，但人心肉做，人家託了你10次你「sorry唔夠時間」了9次，第10次還是有點不好意思，問一問同行的老公/老婆/男友/女友「係咪都應該兜路去幫阿XX買番次呢？」<br>其實，一日都係你自己衰，鬼叫你上次信口開河託了阿XX去買了那件其實唔係非要不可的限量別注版ApeT恤，而他真係幫你買了，今次專登搭程車去秋葉原你怨得邊個？嘩唔係橫濱中華街咪算你好彩囉！
</p><p>人人有份的恐怖實例</p><p>係，早已練成面懵懵樣衰衰「逢十進一」的我，絕大部份時間都相當「好意思」詐唔記得、詐唔順路，甚至回來後擘大眼講大話「真係幫你去過不過賣晒」。但偶然亦有例外，例外的意思是：不能「聽咗算數」，而要即時絕交！例如，某年某月某日某情侶，知我去東京，竟然託我買電單車頭盔，而且是一對，一大一細因為他們要情侶裝。黐～線！點解會有人認為我知道東京邊度有情侶裝的電單車頭盔賣？而且還會順路經過？而且還不介意買完之後「重立立」咁幫佢抬足一日，不計付出腰力臂力，不惜犧牲當日原本可拎自己嘢的opportunitycost？還覺得我肯騰出自己都唔夠用的有限篋位，塞兩嚿又阻碇又過磅的龐然大物入去？嘩呢啲乜嘢人嚟o架大佬。<br>他們竟然夠膽開口提出這樣「不情」的不情之請，我覺得不是他們的問題，是我的問題：我真的要好好檢討一下，自己多年以來苦心經營的惡死黑面形象，為甚麼唔work，居然給人家一個印象「我係肯幫你抬兩頂頭盔返嚟嘅白癡」？<br>惟有當是報應，「回望我一～生」，其實落過更多更離譜的定單，而且託的人是比我自己更不可能100倍的人，而居然好多次都成功了，如果「厚顏」是種成就，我一定早已升呢到「無恥」的境界。<br>隨便舉幾個例都嚇死你：我託過平時連街都唔行的黃耀明替我買了對Comme的DesertBoots回來；也託過平時只有他託人買嘢的雷頌德，替我搬了件也是Comme的厚絨trenchcoat回來；又託過連她老公都不捨得「使」她的徐濠縈，幫我抬了對10磅重Yohji豹皮鬆糕鞋回來；更託過我相信全香港冇人夠膽叫佢買嘢的陳奕迅，從倫敦空運了一件成個篋咁大的VivienneWestwoodsheepskin大褸返香港……<br>口口聲聲批判不近人情的「託人買嘢」黨，原來香港紀錄保持者，「託人買嘢之王」是我。<br>應該慚愧的事居然還覺得不枉此生，Iamso香港人！把自己無理取鬧的事迹放上Youtube還以為大快人心的那種。</p><p>本周欠單</p><p>Yeah！出嚟行，預咗還。<br>我份人沒甚麼好，勝在均真，而且有恩有仇都必報。<br>所以阿徐叫我在倫敦幫她買Chanel我並無怨言，為Eason走勻巴黎東京搜購演唱會服裝我甘心命抵，上文提到的黃生雷生，雖是超過十年前的事，我到現在都記得欠人家一個人情未還。<br>當然，咸豐年嗰陣叫過我買粉底的湯XX，叫過我買洗頭水的伍XX，叫過我買西裝的歐陽XX，與及所有「未還」的人，下次出埠前請自首，我是記得的。<br>至於那些我後來才發現是信錯人愛錯人的某某與某某，則不用借啲意出現了，以往被騙的感情和腳骨力，當我豪畀你嘅！<br>更正啟事：上期尾句該為「inventyourownstyle!」<br>本欄逢星期日刊出<br>Textby黃偉文<br>mailto:buymeasunday@gmail.com</p></body></html>