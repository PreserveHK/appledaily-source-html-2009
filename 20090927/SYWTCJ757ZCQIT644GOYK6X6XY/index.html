<html><header><meta charset="utf-8"><title>戒奶嘴8招　貝安琪學神變車神</title></header><body><h1>戒奶嘴8招　貝安琪學神變車神</h1><p>自從貝安琪半裸行Show火併椋名凜後，性感形象迅速勾住各大港男的心，最近仲的起心肝學車，唔使下下靠護花使者接送。雖然香港地車多路窄，駕駛難度比老家德國肯定高10倍，不過有教車高手鍾Sir醒佢實用8招，新手學神都立即變老練車神。<br><br>記者：徐影龍<br>攝影：林栢鈞<br>鳴謝：香港駕駛學院</p><p>坐波子大
</p><p>問Ankie成功考到牌後，第一架會買乜車？「我已諗定Toyota嘅Prius，個樣幾靚，坐得又舒服，最緊要係環保車，有意義。至於未來DreamCar，我會買保時捷Cayenne，事關自細坐住爸爸媽媽嘅Carrera，喺德國紐堡林走過好多路，特別有感情。暫時所見，香港人揸車當然不及歐洲人咁有風度，不過都尚算斯文同禮讓，反而法國人揸車比香港人無禮貌得多。」</p><p>好哋哋喺德國唔考牌，偏偏嚟到車多路窄嘅香港先嚟做學神，不過見到貝安琪（AnkieBeilke）一臉大無畏表情，原來背後有高人指點。「我覺得有個專用場嚟練習會好得多，起碼唔會失驚無神有架大車Cut我線，又或失魂路人衝出馬路，令我可以專心熟習操控。最鍾意玩模擬駕駛，好似真係考緊試咁，令我早啲適應到考牌壓力，及格率一定高好多。」練好基本功，再學埋香港駕駛學院首席發展主任鍾Sir今日傳授嗰8式秘技，車牌肯定手到拿來。</p><p>第1式　揀車唔好貪得意</p><p>好多人考到牌第一件事就係想出架靚車，性能強勁嘅車當然唔適合新牌仔，不過鍾Sir特別提醒，可愛小車都唔係個個啱，「家好興Cutie細車，不過通常車頂較低，A柱又粗又斜，可能會阻礙某啲人嘅視野角度，尤其轉右彎時會遮得最嚴重，對新牌仔嚟講變成多一重考驗。」</p><p>第2式　要識Kill標</p><p>鍾Sir話新牌仔第一樣犯嘅係唔熟學車路線以外嘅交通標誌。除咗努力刨熟《道路安全守則》，主動留意路面標誌都好重要，見多啲記多啲。鍾Sir補充：「揸車望遠啲永遠係不變守則，好多新牌仔不自覺跟車太貼，遇着五噸半、巴士等大車，就會擋晒視線，睇唔到路牌。」</p><p>第3式　壞車勿留車內</p><p>學神考到牌後總有機會有人生第一次上高速嘅體驗，Keep行中線，仲要小心滙合處，好多車Cut出Cut入，若揀錯線都寧願繼續行錯，千祈唔好夾硬Cut番轉頭。「如果遇上壞車，安全情況下，喺100米外擺個警示標誌，司機同乘客就企上路壆或中間分隔界，勿留車內。」</p><p>第4式　拗彎小心扭親腰
</p><p>幾乎新牌仔都遇過嘅，首推停車場「簽名留念」，唔少停車場嘅出入同轉彎都係新牌仔危險位，要識偷位轉彎，如轉右就先向左扭啲軚，入彎會順得多。「新牌仔又會經常以為車頭入到就無事，其實要車腰過埋先叫安全。仲有某啲停車場地下有層光油，落雨時好跣，要小心。」</p><p>第5式　水撥雨傘成障礙
</p><p>天雨路滑又係危機重重，除咗保持胎紋深度、視線望遠啲、行車距離由2秒增加至4秒呢啲例牌嘢外，對外界嘅警覺性亦要特別提高，「惡劣天氣會容易出現一啲莽撞行為，如路人會心急過馬路，雨傘又擋住視線，同樣地，水撥亦會減低司機嘅警覺性，即係人及車都要打醒十二分精神，唔好靠估。」</p><p>第6式　環保揸車技巧
</p><p>唔係講笑，揸車都有環保技巧，例如臨近燈位，可以早啲收油慢溜停車，唔使衝到埋去再急踩Brake，做成多餘嘅動力浪費。鍾Sir仲教要識睇轉數錶，「每一架車咩轉數出最大扭力都唔同，可以睇番車主手冊知道扭力峯值喺邊，唔係一味踩大油升轉數就叫好力，過咗最高扭力嘅都係嘥，當然拖低波落斜就例外。」</p><p>第7式　夜晚留神路牌同線位
</p><p>試過大白天去啲新市鎮泊低架車，夜晚玩完攞番架車時，居然迷路唔識走，「夜晚認路一定係差啲嘅，尤其係陌生嘅地區，除咗留神路牌及線位外，都係靠頭燈幫你睇清條路，適當時候就要開高燈喇。」</p><p>第8式　企圖醉駕一樣犯法
</p><p>唔使講都知，飲咗酒就唔好揸車，累己累人。點知鍾Sir補充，原來唔揸車都犯法，「飲大咗，企圖駕駛或掌管車輛，都有機會觸犯法例。簡單講即係飲大兩杯，企喺架車隔籬又持有車匙，附近又無其他人嘅話，差人就有機會作出檢控。就算諗住上車攞嘢，都係搵朋友代勞好啲。」</p></body></html>