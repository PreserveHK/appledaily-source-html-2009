<html><header><meta charset="utf-8"><title>同長腳蟹齊急凍　海豹任咀</title></header><body><h1>同長腳蟹齊急凍　海豹任咀</h1><p>北海道紋別市一片冷清，陌生到可能這是你第一次聽聞這個地方。才二萬多的人口，街上不見一個路人。遊客來到，必到景點有三個，睇海豹、冰屋體驗、出海釣魚。打呵欠？咪揭去下一頁住，有些時候唔親身玩過都唔知原來咁好玩。<br><br>記者、攝影：吳允冲<br>鳴謝：全日空、紋別市、Saroma湖觀光物產振興協會、紋別觀光協會、北海道觀光振興機構<br><br>想睇又可愛又溫馴的海豹，就要即刻click入網。</p><p>極速急凍海鮮浮冰</p><p>9月來到，浮冰還未見影，海風還是凉的，想體驗冬天的紋別有幾寒，不用等到二月，甚至乎一秒已可由15℃急凍至-20℃。去到流冰科學館的體驗室，最重要的事，是先要穿上厚厚的羽絨外套和手套。準備好，打開門，呼，塊面已經開始僵硬了，呼呼，5秒後我感覺手指和耳仔已經不屬於自己，好想打開門逃走。走進去，館內展示了冬天的植物和海洋生物，全部被冰封。一群學生圍住嚿冰眼甘甘，用放大鏡照照吓，原來是隨浮冰而來的浮游生物「浮冰天使」，還有急凍了的八爪魚、長腳蟹及不同種類的魚，真是名副其實的急凍海鮮。
</p><p>北海道立鄂霍次克海流冰科學館
</p><p>地址：紋別市元紋別11-6<br>網址： http://giza-ryuhyo.com/ <br>門票：$64</p><p>嬌嗲贈濕吻
</p><p>紋別對出的鄂霍次克海，冬天一到便會結成浮冰，三月左右海豹會伴隨着浮冰而來，迷失路、與父母失散或是受傷的海豹BB，就會被送到海豹中心。海豹中心面積比一個泳池更細，卻有4種共22隻不同海豹，有咩好睇？就要等到下午3點鐘餵飼時間。「Hiro！開飯喇！」護理員一叫，海豹便頭昂昂，逐隻逐隻由泳池裏爬上來開餐。肥嘟嘟的海豹極溫馴，完全不怕人，可以超近距離接觸，比起在海洋公園要隔着玻璃遙望，有趣得多。「大家可以摸摸小海豹！」海豹的身體像吹脹了的水泡，表面有長而幼的毛，似人的頭髮，我都係第一次摸海豹！把頭湊近海豹仔，牠會抬高頭，啜！咁就跟你嘴對嘴喇。無論小朋友、阿叔定阿嬸，都被這群嬌嗲的海豹仔融化了。
</p><p>紋別海豹中心</p><p>地址：北海道紋別市海洋公園2番地<br>網址： http://mombetsu.jp/syoukai/goma/ <br>門票：$17</p><p>深海一釣雙鵰
</p><p>Garinko號破冰船是紋別的標誌，冬天會出海破冰，可惜現在是9月，只能出海釣魚，或從山井船長口中打聽破冰的驚險事。「破冰最危險是倒後的時候，很容易反船，不過近來溫室效應，冰越來越薄。」夏天沒有冰的日子，也不會只待在海邊發霉，可以出海釣比目魚。身形扁撻撻的比目魚藏在海底的沙中，所以釣魚時，魚絲要放到海底，一條魚絲更可放三個鈎。待魚絲搖擺，感到有重量，魚絲被拉緊時，就表示有魚上釣喇！我不停絞動魚絲，差不多20秒，才可將魚絲收起，終於見到魚喇！嘩，好大條，有20cm長，再拉……仲有一條！今次一箭雙鵰！全日總收穫共有5條，夠加餸啦！
</p><p>Garinko號</p><p>地址：北海道紋別市海洋公園1番地<br>網址： http://www.o-tower.co.jp/garinko <br>收費：上船$86、租魚竿$43
</p><p>刺身蒸炸比目魚</p><p>回到酒店，大廚將新鮮比目魚用三種煮法烹調。黑色的比目魚肉質彈牙，可以做刺身，入口魚味不強，沒半點腥氣。白色的比目魚則要用醬油煮，像蒸魚，可保持魚的鮮味，味道帶甜，正！最後上場的酥炸比目魚，將原條魚落滾油炸，魚脆肉嫩，加點蘿蔔茸就無咁熱氣。不知不覺，我一個人已吃了三大條魚，但還有一碟又一碟的長腳蟹、帶子、魚子飯等我食呀……</p><p>Dos&amp;Don'ts<br>囗Garinko號出咖喱飯</p><p>Garinko號代表性高，市內的餐廳都有一款Garinko號咖喱飯，將咖喱整成像Garinko號的造型，咖喱完全不辣，呈白色，因為用了北海道特產──牛奶，入口creamy，還有蟹箝、帶子、蠔……全部都是新鮮的北海道海產，一客$102。</p><p>出門提一提</p><p>簽證：持BNO護照或特區護照均免簽證。查詢：25221184（日本領事館）<br><br>機票：乘全日空從香港往返網走女滿別機場，連兩晚酒店，票價$5,480起，查詢： http://www.anaskyholiday.com.hk（藍天假期） <br><br>貨幣：100日圓約兌8.64港元（文中價錢已折算港元）<br><br>電壓：100V，兩扁腳插座</p><p>下周日本<br>紋別<br>多雲，11-18℃</p></body></html>