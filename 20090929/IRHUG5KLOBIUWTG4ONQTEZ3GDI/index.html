<html><header><meta charset="utf-8"><title>iPodHi-Fi彩燈會</title></header><body><h1>iPodHi-Fi彩燈會</h1><p>聽歌唔一定要Hi-Fi，iPod都得o架！巿面上嘅iPod喇叭有好多款式，各花入各眼，若你問我揀哪款，我一定話實用兼聲靚最重要，這款iHome座枱燈連喇叭嘅iHL64，放在枱頭可當枱燈用，買齊９隻色，仲可以喺中秋開私人彩燈派對㖭！<br><br>記者：許福合<br>攝影：伍慶泉<br>Model：Alia@PureModels<br><br>iHome為iPod推出咗9種顏色嘅彩燈HiFi。</p><p>光線柔和</p><p>夜鬼族都會認為，夜晚係一個人嘅世界，可以玩電腦、睇書、打機，愛黑暗又唔想一絲光線都無，iHL64就最啱使，放喺枱頭燈光柔和，在旁邊睇書都可以好舒服，而燈罩有多種顏色可以揀，試用時就有紅、黑、紫同藍色，燈光強度無大分別，純粹睇你喜愛哪種顏色！使用時要注意開關掣設於燈罩內，一段時間後，燈罩會頗熱，操作時就要小心喇！</p><p>新舊nano照玩</p><p>iHL64當然唔係枱燈咁簡單，佢其實亦係一個iPod喇叭，插位就設於機身前，無論係最新嘅眼仔iPodnano、舊款嘅iPod，又或iPhone，都照樣可以插上播放，而跟機亦會有配合嘅底座，iPod同iPhone企上去都可以穩穩陣陣！而機身後面會見到一個6W輸出喇叭，音色雖然唔叫得上震撼人心，不過勝在聽落舒服，而且好多Details位都聽得出，所以建議放入iPod嘅歌最好選320Kbit/s，試聽時使用過320、256同128Kbit/s，都可以好明顯聽到有分別，可以見到喇叭嘅分析力都相當令人滿意。要彈之處係佢功能稍弱，基本上只有開關同音量控制，至於播放功能就只能在iPod上操作喇。</p><p>試聽區<br>iPodnano</p><p>市面對應最新nano嘅插座Hi-Fi唔多！iHL64可以話首批機款，力水亦夠。</p><p>iPhone3G</p><p>插落機座，可以話剛剛好，感覺幾Fit，而且人聲表現幾靚，聽落好有質感。</p><p>查詢：信域（25531151）</p><p>同場加映<br>5代nano最新靚套</p><p>蘋果剛剛推出咗新iPod系列，買咗新機當然要好好照顧佢啦，若然你嘅係第5代iPodnano，因為佢多咗隻眼仔，所以買機套時就更要留意，睇吓有無留番個眼仔位！Tunewear新推出專為5代nano而設計嘅保護套就已推出，最啱身之外，仲可以揀Silicon同膠硬殼，套上去都幾靚o架！另外，仲有用喺iPod同iPhone嘅防水套，落雨都可以繼續聽歌！</p></body></html>