<html><header><meta charset="utf-8"><title>轆Book：丘心之選　愛妻號Noah</title></header><body><h1>轆Book：丘心之選　愛妻號Noah</h1><p>今日請丘仔（丘建威）來，並唔係講波，而係講車。係男人都鍾意車，但步入人生不同階段，都有截然不同之選。從年少氣盛，到現在家有嬌妻再添丁，丘仔揀車心態都不斷轉變。現時除了於電視講波、教波以及寫球評之外，更全職湊仔老婆，就連揀車都係以家庭為先，指明要試Toyota嘅七人車，我哋就覺得FamilyCar新貴ToyotaNoah都幾啱佢要求！<br><br>文：阮小天<br>攝影：譚盈傑</p><p>老婆BB大晒
</p><p>住家男丘仔錫老婆錫到燶！現時揸嘅AudiA4，車牌都係舊時女友現任老婆嘅名字與生日嘅縮寫，好不Sweet！家有了五個月大小寶貝，係咪時候換車先？「係啦！以前細個一考完牌就買咗架飛仔車，後尾見皇馬魯爾成Team人都揸Audi，就即刻換車！不過，現時買車會考慮好多因素，例如二手價嘅硬淨程度，歐洲新車落地一年唔見三成，所以都係日本車值租，唔驚無人接手。」如此說來，ToyotaNoah都幾合丘仔心水喎。丘仔過往一直有點抗拒揸七人車，恐防自己看似「柴可夫」，但現時家庭為先，一切都拋諸腦後。Noah外形四四方方，徹頭徹尾係家庭車，內櫳寬敞，對他來說都係一大誘因。「我最欣賞係佢嘅座位設計，8座設定相當靈活，中排三座設計可變成兩個獨立座位，更可作出180度旋轉，與尾排對坐，方便照顧小孩。另外，中後排都可以收摺，真係咩雜物都可以放得落！」筆者不忘向丘仔補充，新增設嘅遙控雙電趟門連接感應器，除可自動開關外，遇到有障礙物會即時回彈，日後小孩長大，自己會上車落車時，都可以更安心啦！
</p><p>油慳家豪奶粉
</p><p>交流一輪波經車經，大家一同上車，走了一轉青山公路，試試Noah實力。筆者安坐乘客位，舒適度當然毋庸置疑，至於動力方面呢？丘仔嘅測試結果係，1,986cc雙凸輪軸配雙VVT-i引擎能發出143匹最大馬力及19.8kgm嘅峯值扭力，不論係上山或係平地，都能感受到其足夠嘅力量。SuperCVT-i無段變速自動波箱，提升速度極順暢。跳出S檔試試，引擎轉速多轉一千轉才升檔，加速感更明顯。此時，麥花臣及扭力桿嘅前後懸掛系統便發揮出最強威力，高強嘅穩定性，令置身車廂內嘅乘客依舊舒泰。家住元朗嘅丘仔，經常要返荃灣有線大樓講歐聯，所以座架嘅耗油量都係佢關注嘅議題。不過據資料顯示，Noah耗油量13.4km/L，同級車中最低，絕對可以消除佢嘅疑慮，而且車上更備有ECO節能駕駛指示燈，能夠顯示車速與油門角度等數據，提示車輛以最省油嘅模式行駛，夠實用，丘仔更多奶粉錢使啦！</p><p>變住家男人揀車新要求：
</p><p>1.二手價硬淨<br>2.內櫳寬敞座椅靈活<br>3.馬力溫婉唔大食<br>4.老婆都揸得</p><p>丘仔車評</p><p>對我來說，馬力比較溫婉，風油軚亦很易控制，就算自己累了，都可以放心交由老婆揸。車身寬敞舒適，非常實用，尤愛其座椅設計。過往最想換係Picnic，倘若Noah價格有少許下調，會更吸引我揀佢！</p><p>ToyotaNOAH豪華版</p><p>引擎：1,987cc　直4　雙VVT-i引擎<br>馬力：143ps/5,600rpm<br>扭力：19.8kgm/3,900rpm<br>傳動：SuperCVT-i無段變速<br>售價：$255,135<br>查詢：皇冠汽車（23054555）</p></body></html>