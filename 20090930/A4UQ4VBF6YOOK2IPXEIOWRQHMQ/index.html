<html><header><meta charset="utf-8"><title>任總可否裸退 - 左丁山</title></header><body><h1>任總可否裸退 - 左丁山</h1><p>任志剛今日會向金管局講一聲拜拜，離開佢一手創立、湊大之金管局，相信一定有依依不捨之情，但公職人士一生打工，總有劃上句號之時，即使心有所戀，亦要學唱一句流行曲，忍着淚說goodbye，後來者會懷念前人基業嘅。任總在本港金融監管方面，成就出眾，有一段輝煌歷史，即使係話佢沙塵，話佢自視過高，你唔能夠唔認，任總係一位富有色彩嘅財金人物，在佢之前少有，在佢之後相信難搵。任總離開之後，會否過一啲「採菊東籬下，悠然見南山」嘅生活呀？任總對學生講，佢以後要學吓hea，但一位賓架於電視上睇到聽到，對左丁山講：「任總從來都鍾意活在掌聲之中，寂寞難耐，我唔相信佢hea得幾耐。」<br>會唔會學格林斯潘，走去做銀行及大企業顧問呢？香港對離職公僕之尋覓第二春，控制甚嚴，美國就十分寬鬆，任總好難成為外資行、中資行、華資行之特別顧問，遠走北京上海做監管機構顧問就較為合理；如果唔要任何職位，到大學教書，評論時事又如何？任總似乎透露一啲口風噃，公開講明：「對金融界大是大非之事，一定出聲。」何謂大是大非？雷曼破產還是美國政府救市？任總既有比較強烈嘅發言慾望，好難阻止嘅，只希望佢記住恩師夏鼎基之作風，退休後對香港事完全閉口不言，絕無公開評論過任志剛一句半句，任總他日假若對大政策有話說，陳德霖就麻煩啦，聽唔聽任總說話好？為人為己，任總離開後，請佢向前國務院副總理吳儀學習：裸退！<br>香港地方細，熟人多，裸退並不容易，吳儀做得到嘅，普通香港人未必做到，何況任總？如果佢多啲出外旅行，多啲打波，多啲去馬場，不評論時事，曾先生與陳先生會多謝佢唔少。經濟師L就諗到一個變數，兩位有意競逐特首嘅人物有一個共通之處，就係對金融唔多熟，他日競選嘅話，需要一位特級參謀，競選成功後可委之重任（例如財政司司長之職）。邊個有資格做特級參謀呀？捨任總其誰！唐生與任總一齊做過馬會董事，對任總早有好感，梁生唔知點睇呢？</p></body></html>