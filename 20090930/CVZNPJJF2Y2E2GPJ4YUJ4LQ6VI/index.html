<html><header><meta charset="utf-8"><title>FireBomber　要塞音樂幹線</title></header><body><h1>FireBomber　要塞音樂幹線</h1><p>耐唔耐執一劑嘅超時空，趁PSPgo推出又嚟執大家一鑊！《MacrossUltimateFrontier》由元祖《Macross》到最新《MacrossF》都包含，以歌會知音，明美、雪露呢兩粒「超級巨聲」唔在講，仲有FireBomber全新歌《BurningFire》做主題曲，仲唔係對超迷嘅戴斯頓攻擊！<br><br>文：阿洛
</p><p>歌姬陪你打飛機
</p><p>「如果我是一條輝這句話太吸引……」25年喇，我仲未諗通到底應該揀美沙定明美好。到《MacrossF》，聽見蘭花唱〈我的男朋友是飛機師〉依然感動。今次呢隻Game有「編年史模式」，重現原作名場面，《可曾記起愛》當然有得聽，新嘅《射手座☆午後九時Don'tbelate》亦有，7呀、Plus呀、Zero呀都有齊。為紀念劇場版《超時空要塞F虛空歌姬》上映，仲有「超時空娘娘包」特別版，靚靚彩盒包裝，附有收錄特別60分鐘影像UMD！冇得讀UMD嘅PSPgo，簡直係同成個伯明翰小隊過唔去！
</p><p>新系統閘住再反彈
</p><p>收錄40名以上歷代角色、100種以上機體及多過120種任務。歷代女角，即明美、雪露、蘭花等歌姬會以支援角色登場，出戰前可以揀，一定條件下更對我方機體帶嚟體力恢復或能力提升等支援效果，而且支援角色仲會隨住遊戲進行成長兼學到更多技能。繼續係飛行射擊玩法，隨時三段變形，不過就新加「反飛彈動作」同「救援系統」，即係及時輸入指令會有特別動作擊落或避開敵方導彈，同埋可以拯救陷入無法戰鬥狀態嘅僚機。</p><p>Money能收買情意
</p><p>可以透過AdHoc2人連線合作，4人連線對戰已經係基本嘢，呢類Fans向遊戲最好玩應該係儲嘢。今次有間蘭花開嘅「娘娘商店」，可以用「娘點數」嚟買角色、機體、模式開放、配樂、影片、桌布、稱號、圖示等內容，DoYouRememberThem？</p><p>Profile
</p><p>遊戲：《MacrossUltimateFrontier》<br>機種：PSP<br>製作廠商：NAMCOBANDAIGames<br>類型：動作射擊<br>人數：1-4人
</p></body></html>