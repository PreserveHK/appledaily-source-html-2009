<html><header><meta charset="utf-8"><title>青心直說：彩星物業資產嚇親人 - 胡孟青</title></header><body><h1>青心直說：彩星物業資產嚇親人 - 胡孟青</h1><p>市況波動，大股東小動作充份反映長線部署。彩星集團（635）主席陳俊豪年初開始，不停以自己及全資擁有控股公司TGC增持股份，短短數月間持股量由41%增至超過51%，目前佢透過TGC已持有47.86%。<br>彩星向來難炒，一來消息唔多，二來業績差，投資者冇咁上下功力隨時高買低沽。最近的漣漪係彩星玩具（869）中期扭虧，雖然只係賺160萬元，但股價兩日間累升76%。大單啲嘅新聞，要數到06年陳俊豪胞兄大義滅親，以彩星小股東身份，入稟法庭指稱彩星透過連串涉及附屬公司的交易，令小股東利益受損。<br>公司自04年開始，可以話年年都有意外驚喜。唔係派紅利，就係送認股證、特別息，以為益街坊，睇睇股權架構就知玄機。目前彩星集團市值5億元，法定股數30億股當中，發行股數只有2.2億股，當中超過4成喺大股東手，街貨可想而知有幾多。所以派高息、發認股證，最終益邊個大家心中有數。加上公司回購後若將股份註銷，又係增加大股東權益的炒法。</p><p>折讓驚人好抵買</p><p>今年動作多多又係錢作怪，因為公司手持大量優質出租物業，資產值數以十億元計，以目前5億元市值，連大股東都覺得好抵買。從去年年報得悉，彩星持有的物業當時值15.5億元，仲未計今年豪宅飛升，物業重估後對公司資產值的利好作用，市值竟然唔夠5億元，折讓咁驚人，做咁多嘢擺明係想避免俾人靜雞雞買嚟拆骨。<br>除咗廣東道彩星大廈，原來仲持有半山麥當勞道多個物業，去年加租27%，收1400萬元，假設租金回報5%，呢幾個豪宅就值成3億元。加埋彩星大廈租金，每年穩定現金流達6000萬元。<br>公司炒燶股去年賬面唔見3.6億元，但今年市況好番，股票投資可以蝕少啲，加上玩具業務轉虧為盈，盤數唔會衰過去年。是非多多，投資者要上順風車表面證供可取，但要貼市睇實會否出現「唔受你玩，踢你落車」的情況，再慢慢吸納靜待新搞作。<br><br>胡孟青</p></body></html>