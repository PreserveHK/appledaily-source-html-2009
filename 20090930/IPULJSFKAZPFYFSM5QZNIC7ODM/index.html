<html><header><meta charset="utf-8"><title>行長比拼　歐央行特里謝攞A周小川、伯南克得C級 - 李華華</title></header><body><h1>行長比拼　歐央行特里謝攞A<br>周小川、伯南克得C級 - 李華華</h1><p>環球央行行長舊年為拯救經濟各出奇謀，功力高下立見，金融雜誌《GlobalFinance》趁金融海嘯周年過咗冇耐，決定為行長評分，當中喺海嘯最嚴峻時俾人鬧減息太慢嘅歐洲央行行長特里謝，今年成績大躍進，躍升為A級央行行長，相反大開水喉救市嘅聯儲局主席伯南克，同中國人民銀行行長周小川，就只得C。</p><p>曾被鬧減息太慢</p><p>金融海嘯後，環球央行一齊劈息，但歐央行減得最多嗰次都只得四分三厘，相對其他國家主要央行吓吓減超過1厘明顯輕手，所以當時佢不斷被批評太保守，但事隔一年，特里謝循序漸進嘅減息步伐，唔單止令歐元區喺減息與抗通脹之間取得平衡，仲為經濟復蘇奠下良好基礎，所以呢個A可謂當之無愧。<br>身處海嘯源頭嘅伯南克竟然唔能夠預見危機出現，但念在佢救市有功，令經濟倖免於難，所以將佢嘅成績輕微上調到C。<br>至於去年豪擲4萬億元人民幣，仲放任貸款增長嚟救市嘅中國，雖然今年經濟可望保八，但已經埋下資產泡沫呢個計時炸彈，所以周小川嘅成績由B-退步到C。<br><br>李華華<br>mailto:LiWaWa@AppleDaily.com</p><p>全球央行行長評級</p><p>歐洲央行行長特里謝　今年評級：A　去年評級：C<br><br>澳洲儲備銀行行長史蒂文斯　今年評級：A　去年評級：B<br><br>南韓央行行長李成太　今年評級：A　去年評級：B<br><br>英倫銀行行長金默文　今年評級：B　去年評級：D<br><br>加拿大央行行長卡尼　今年評級：B　去年評級：C<br><br>瑞士央行行長羅思　今年評級：B　去年評級：C<br><br>日本央行行長白川方明　今年評級：B-　去年評級：─<br><br>新西蘭儲備銀行行長博拉爾德　今年評級：C　去年評級：D<br><br>聯儲局主席伯南克　今年評級：C　去年評級：C-<br><br>中國人民銀行行長周小川　今年評級：C　去年評級：B-<br><br>資料來源：《全球金融雜誌》</p></body></html>