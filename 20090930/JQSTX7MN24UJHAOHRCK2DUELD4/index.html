<html><header><meta charset="utf-8"><title>李柱銘支持動員推介公投</title></header><body><h1>李柱銘支持動員推介公投</h1><p>【本報訊】民主黨創黨主席李柱銘本周日與黨鞭司徒華就公民黨「雙辭方案」展開激辯後，昨日形容會議過程其實令他十分開心，「啲意見雖然好唔同，但係每個人都係真心講，民主黨每一個人，都係想民主進步」。他認為，民主黨現對爭取普選策略有不同看法完全合理，因社會現時仍未對雙辭方案展開深入討論，表明支持公民黨展開總動員，向市民推介方案。</p><p>「冇可能十全十美」</p><p>司徒華本周日出席民主黨政改座談會，發言質疑泛民五區總辭變相公投及23名泛民議員總辭方案，力撐上述兩大爭取普選策略的李柱銘，昨日出席一個網上電台訪問時認為，最重要是民主派對爭普選策略有共同看法，認為泛民現時有不同看法完全合理，「我要講一句，華叔係我最尊敬嘅人，每一個人講嘅意見，除咗真心，亦係有佢理由。」<br>李柱銘指出，現時泛民要處理的關鍵問題，「係去到最後，我哋要作出一個決定，任何決定都冇可能十全十美，如果家就有一個十全十美方案，根本冇人有需要討論其他方案，家問題係要平衡各方唔同意見」。他又表示，支持公民黨總動員向公眾推介雙辭方案，讓更多市民了解方案內容，「因為好多市民真係未明呢樣嘢，我哋黨內早前傾時亦一樣。」
</p><p>「其實目標係相同」</p><p>李柱銘又指，社民連一開始推動五區總辭變相公投時，不少泛民主派成員均有保留，但現時均同意設立小組跟進討論，認為「大家一齊行呢條民主路時，有啲左、有啲右，有啲人嫌你慢、有啲人嫌你快，其實大家目標都係相同」。港人最終能否爭取真普選，「就要睇香港人點做」，認為港人若只讓中共作決定，香港一定不會有真普選，「最終所謂普選，只會係共產黨揀傀儡甲、傀儡乙，再畀香港人選」，力指香港人表態十分重要。<br>社民連主席黃毓民前日則透過網上電台節目力撐變相公投方案，表示泛民進行五區總辭，總好過甚麼也不做，他又表明該黨會在全港五區落區，全力向市民推動方案。</p></body></html>