<html><header><meta charset="utf-8"><title>中環在線：Carson楊收購成功好風騷 - 李華華</title></header><body><h1>中環在線：Carson楊收購成功好風騷 - 李華華</h1><p>泓鋒國際（2309）股東會噚日通過收購英超球隊伯明翰嘅議案，主席楊家誠（Carson，圖）好風騷咁即搞記招做宣傳。傳聞話佢喺N年前仲係一名飛髮佬，呢幾年已涉獵各式各樣業務，Carson楊話本身喺祖國搞生意有10年經驗，業務涵蓋資源、供水、房地產……笑言多到記唔晒，仲讚自己係「WorkhardMan」（直譯即係勤力嘅男人）。</p><p>多自己友記者捧場</p><p>之但係，Carson楊講咗咁耐，都冇介紹自己有搞傳媒，佢貴為《成報》榮譽主席，該報噚日派出無三不成幾嘅多名記者出席，仲包攬頭三個發問機會，咁樣，好Hurt人心喎！<br>泓鋒會喺下月13日之前正式進駐伯明翰董事會，Carson話睇中伯明翰冇負債，球場塊地又屬於球會，可以發展商業元素。<br>泓鋒首席營運官余懷英補充，伯明翰當地市政府打算興建一個新球場，交由球會管理，可容納5.5萬名球迷，原本球場塊地可以興建住宅，咁樣或者可以畀Carson喺英國地產界大展拳腳噃。</p></body></html>