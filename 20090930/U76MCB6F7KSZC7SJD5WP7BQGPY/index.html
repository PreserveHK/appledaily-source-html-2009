<html><header><meta charset="utf-8"><title>中環在線：匹克上市送「兩個拳頭」 - 李華華</title></header><body><h1>中環在線：匹克上市送「兩個拳頭」 - 李華華</h1><p>新股破底浪接浪，噚日掛牌嘅匹克體育（1968）收市跌幅達17%，首席執行官許志華喺掛牌儀式上，第一句就被記者問有冇選錯日子上市？佢就好得體，但帶官腔咁話唔緊要，長遠對公司業務同內地嘅體育市場充滿信心。<br>主席許景南就話，匹克能成功上市，始終對公司係一個重要里程碑；並會致力成為中國以至國際領先運動品牌同運動服飾品牌企業之一。<br>籃球體育用品係匹克嘅招牌貨，上市儀式好自然揀咗個籃球送畀港交所（388），上面仲有7個NBA球星代言人嘅簽名，包括傑特、阿達斯等；咁仲唔夠，集團送多份足金造嘅公司Logo紀念座做禮物，許志華話兩份禮物等於公司嘅「兩個拳頭」，要一齊送。之不過，送兩份禮都托唔住個股價。</p></body></html>