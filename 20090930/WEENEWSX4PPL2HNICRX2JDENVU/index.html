<html><header><meta charset="utf-8"><title>皇子必殺技：紐記降班重新上路 - Leung</title></header><body><h1>皇子必殺技：紐記降班重新上路 - Leung</h1><p>紐記也經歷金融海嘯，當佢哋嘅主要贊助商northernrock爆煲後，球會衰到16年嚟首次降落英冠；但世界經濟反彈，這支東北大會降級即變大老虎，得番上季一半戰力仍能企喺一哥位，今晚迎戰昆士柏流浪，唔同班，主W有得分可作重心。<br>做死硬派擁躉有時冇得揀，只能同球會同喜同悲，遇啱個好大喜功靠炒賣置富嘅肥佬班主艾殊利，市況不就，紐記運勢即下滑；今年初賣走鋼門基雲畀曼城，注定之後有舒利亞做臨時領隊都救唔番，連精神領袖卜比Sir都魂歸天國，衰到貼地惟有硬着頭皮重新上路。</p><p>博曼聯「大」勝禾堡</p><p>好彩佢哋同米堡一樣，爛船有三斤釘，落到英冠即可也文也武，現時上季3支降班隊企喺前4，證明兩個聯賽差距大；冇前鋒靠路蘭移前打箭頭都得，球會有成績，肥佬標價1億鎊賣盤都終於有眉目；相反今次對手係有老細比亞托尼出事嘅昆士柏流浪，主W穩開。<br>次選博曼聯對歐聯初哥禾堡開入球「大」，個個話傑斯老來嬌，其實史高斯一樣咁勁，聯賽停賽，儲火打歐聯，今晚博埋首球都得。<br>最後想借本欄祝賀雲格喺阿仙奴度過13個執教年頭，雖久未嘗冠軍滋味，但球會財政健全，捧盃亦唔少；做擁躉嘅樂多於憂，至怕捧嗰隊變咗紐記都唔羨慕變曼城，知足者常樂。（下次見報日：周六）<br>文：Leung<br>簡介：不理盤路，不信陰謀論，最重勤力睇波，跟足軍情，吼準一擊。</p><p>今日精選</p><p>星期三10曼聯大(1.68)x星期三15紐卡素勝(1.62)2x1<br>星期三10曼聯勝2:1(8)、3:1(11)x星期三15紐卡素勝2:0(7)、2:1(7)2x3<br>簡評：兩隻大老虎主場開殺戒</p></body></html>