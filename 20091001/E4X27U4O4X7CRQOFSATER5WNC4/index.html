<html><header><meta charset="utf-8"><title>隔牆有耳：民國百歲擺大壽 - 李八方</title></header><body><h1>隔牆有耳：民國百歲擺大壽 - 李八方</h1><p>國慶係大日子，大事慶祝在所難免，八方知道有人已經在籌備100周年國慶，世紀國慶，梗係要有咁大搞咁大啦！大家唔好表錯情，共和國慶祝60歲生日，未有耐等到100歲，準備慶祝百歲生日嘅係中華民國。</p><p>水災停辦雙十慶典</p><p>全城慶十．一之際，香港親台組織都忙於準備雙十節慶祝活動。蔣公中正香港協會副會長蘇建名稱，雖然台北因為八八水災，今年停辦雙十節慶典，不過香港親台團體仍然自發舉行典禮，一年一度「自由社團」慶祝大會及青山紅樓升旗禮會如期舉行，「國慶唔係得60年，係98年。」<br>台灣駐港機構中華旅行社每年均舉辦雙十酒會，又有文娛節目，蘇建名稱，為配合台北決定，據佢了解呢啲活動一概取消，今年亦不辦雙十台灣觀禮團，一啲與官方比較密切嘅組織都唔慶祝雙十，不過民間團體認為一年一度嘅大日子不能寂寂無聞，所以如常慶祝。<br>佢又透露，香港有親台組織已準備籌辦後年雙十節活動，八方反問佢，使唔使咁心急呀？佢話唔算急嘞，因為2011年係民國百歲大壽，真正世紀大日子，多啲時間籌措好合理。蘇建名話初步構思會在會展舉行盛大宴會，最少擺二、三百圍酒席，又諗住舉行大型巡遊，具體活動安排有待從長計議。<br>雖然親台組織蠢蠢欲動想大搞世紀雙十慶典，有不願透露姓名嘅本地親藍營人士卻同八方講，呢啲事未必一帆風順，事關港府同中聯辦都唔想香港親台團體太高調。佢話去年初馬英九選總統，挺馬團體在旺角街頭直播台灣點票過程，中聯辦透過渠道向中華旅行社表達「意見」，但由於活動由民間團體主導，中華旅行社無從干涉。</p><p>港府打壓親台團體</p><p>該人士指港府亦有玩小動作，壓縮親台團體活動空間，警方當時同主辦單位講，唔想見到巨型青天白日滿地紅旗在街頭飄揚，「細細支旗仔，唔覺眼就冇問題。」馬英九上台後，兩岸關係改善，對香港親藍營組織有冇利呢？呢位人士話作為統戰對象，中聯辦向來有同佢哋接觸，之但係要大搞世紀雙十慶典，就唔係咁輕易嘞。<br><br>mailto:pf_lee@appledaily.com</p></body></html>