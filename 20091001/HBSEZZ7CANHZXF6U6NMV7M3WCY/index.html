<html><header><meta charset="utf-8"><title>探針：風雨如晦，十．一感懷 - 孔捷生</title></header><body><h1>探針：風雨如晦，十．一感懷 - 孔捷生</h1><p>十．一已至，迴眸新中國六十年，感慨繫之。賦詩《甲子雜詠》六首──<br><br>〈無題〉<br>故都尋夢幾徘徊，去後劉郎樹不栽。<br>斧鉞真能成霸業，雲旗又使過樓台。<br>萬千燐火簇今夜，六十年華寄古槐。<br>國有迷魂招未得，遺民怕見六軍來。<br><br>〈邊詞〉<br>洗馬冰河路幾彎，韶關更在潼關南。<br>和田種玉盈朱戶，蘆管吹悲滿雪山。<br>不見煙波羅布泊，忽聞血雨白狼灘。<br>刀郎唱徹胡天月，氈帳已無庫爾班。<br><br>〈世說〉<br>來龍漫說九重霞，玉璽安知落誰家。<br>閱事還從世以外，感時卻在天之涯。<br>城誇不夜金吾禁，月近中秋鴉雀嘩。<br>讖緯原非隨制誥，民謠淘盡恒河沙。<br><br>〈塞下〉<br>唐蕃無覓會盟亭，黃卷青燈轉法鈴。<br>百二秦關弛鐵甲，十年羌笛哭文成。<br>雕鳴廢寺知狸語，風讀殘經落雪聲。<br>香客遠來入不得，大雄殿外是王營。<br><br>〈感舊〉<br>憲政描龍畫紫煙，那堪甲歲又丁年。<br>杜陵縱有麟之角，陶令斷無耕者田。<br>野祭幾家黃葉外，杖流一去白雲邊。<br>銅人十二金銷日，帝子回鑾賜盛筵。<br><br>〈遣懷〉<br>甲子流年幻與真，垂髫我亦一紅巾。<br>投荒始識黃泥厚，去國更傷碧血殷。<br>珠履三千皆諾諾，軟香十丈正紛紛。<br>秋桐漸老棲無鳳，且掃梁園落葉深。<br><br>注一：刀郎，漢人歌手，娶維人妻。庫爾班，騎毛驢進北京見毛澤東的維吾爾老人，曾編寫入大陸語文課本。<br>注二：唐蕃會盟於安史之亂後，以漢藏文字立碑於長慶三年（公元八二三年），碑現分別存拉薩大昭寺和西安。<br>注三：秦始皇滅六國，假託民謠「渠去一，顯於金，百邪辟，百瑞生」。收繳民間刀劍，鑄十二銅人於咸陽，今逢十．一北京亦禁商舖出售刀具。<br><br>孔捷生<br>逢周一、四刊出</p></body></html>