<html><header><meta charset="utf-8"><title>CX2菱角手柄　黃金俠上身</title></header><body><h1>CX2菱角手柄　黃金俠上身</h1><p>Ricoh近年搖身一變成為潮機品牌，睇嚟唔似玩玩吓！佢繼GR及GX系列之後，走入門路線嘅CX，亦剛好推出二代目CX2。外形至爆，一直以實用為主嘅手柄位，佢竟採用菱角式設計，防跣之餘，強光照射下仲有閃閃令效果，唔怪得愛好玩具嘅朋友，一眼睇穿佢十足十黃金戰士翻版！<br><br>記者：陳國輝　<br>攝影：譚盈傑<br>Model：Alia@PureModels</p><p>改良手感遠攝更勁</p><p>同半年前賣街嘅CX1比較，今集變化唔算太大。最抵讚手柄位設計靚仔兼實用，雖然採用啞銀色作主色，但因為菱角設計，強燈照射之下，可產生強烈嘅紋理質感，跟平日見慣玩防跣物料嘅軟膠設計，擺明型仔得多！再講，機頂特別選用全金屬物料，令機身重量由上一代180g輕微增加至185g，不過咁，拎上手之後，手感的確舒適好多，重得有理。<br>相比功能，CX2算提升唔少。佢睇落似儍瓜DC，既不支援外置閃燈，旋轉鍵更提供埋入門級EasyMode，但係，變焦能力竟然比CX1勁成條街！上一代只有28-200mm，但到咗CX2已提升至28-300mm，即多達10.7×光學變焦！無論入門抑或拍友，用起嚟一樣咁方便，但更重要係，CX2厚度Keep住29.4mm，較上代稍為厚約1mm，呢樣就最唔話得！</p><p>BodySnap</p><p>900萬像一秒五張</p><p>除光學變焦，連拍功能亦同樣提升。之前CX1只能每秒連拍4幅相，嚟到CX2已經拍到5張，更重要係當㩒實Shutter掣唔放，最長可連續拍攝15幅（即3秒），達到900萬像素嘅照片！上到咁高像素，同類型DC肯定罕見；但要留意，CX2影完連拍之後，會自動儲存做一個叫MPO嘅格式檔，如果直接抄落電腦，ACDSee亦睇唔到；所以要先喺相機內輸出成JPEG檔，先至睇得番。雖然程序較多，但據官方講，將來嘅連拍指標都會以MPO作儲存格式。</p><p>連拍測試</p><p>喺室內拍攝，雖然捕捉得快，但人物嘅鬆郁濛情況幾嚴重。
</p><p>Profile</p><p>感光元件：1,029萬像素CCD<br>鏡頭：28-300mm<br>ISO：80/100/200/400/800/1600<br>記憶卡：SD、SDHC、MMC<br>屏幕：3.0"TFTLCD<br>體積：101.5×58.3×29.4mm<br>重量：約185g<br>顏色：黑、銀、灰×紫<br>查詢：麗確（22925111）
</p></body></html>