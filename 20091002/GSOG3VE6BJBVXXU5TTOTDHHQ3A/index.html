<html><header><meta charset="utf-8"><title>敏妮Talk：勢色唔對要識沽 - 溫敏妮</title></header><body><h1>敏妮Talk：勢色唔對要識沽 - 溫敏妮</h1><p>連續幾隻新股嘅暗盤價都跌穿招股價，一上市即潛水就更加唔使講，好多招緊股嘅新股，之前話會認購嘅機構投資者，聽聞都抽飛。物極必反，尤其投資市場，弱勢一形成，幾好質素嘅股份都要捱。估唔到抽飛、炒唔起嘅「勢頭」會蔓延到渣打150周年紀念鈔。<br>噚日睇電視，見到不少市民晨早去渣打銀行排隊買紀念鈔，喺電視台鏡頭前，唔少人都不諱言自己買嚟炒。不過據報道，紀念鈔冇市場，仲有唔少之前訂咗貨嘅買家縮沙。<br>香港人腦筋轉得快，見勢色唔對，寧願嘥咗排隊嘅工夫，即場原價沽貨。<br>不過喺股市，好多投資者就未必咁當機立斷。就以抽咗新股嘅投資者為例，如果分到一手，但隻股唔升，甚至潛水，好多投資者寧願繼續持有，博有機會反彈，因為一手貨講緊都係幾千蚊本錢，就算壓喺度都唔算係乜嘢，更重要係，抽新股都要輸，感覺唔好嘛！</p><p>留資金掃靚貨</p><p>敏妮本來都有呢個心態，但股壇前輩成日講，即使幾差嘅市況，都有逆市升嘅股票，只係你可唔可以搵到，同嗰一刻仲有冇本錢入市。又有一位地產界嘅朋友，得閒都有玩吓股票，佢同敏妮講，喺市況差嘅時候先至要去買嘢，因為如果唔係市況差，揸住好嘢嘅人點會肯割愛賣畀你，所以喺市況差時，最緊要令到自己手頭有充裕資金，先可以把握機會掃貨。<br>試諗諗，一隻新股locked你幾千蚊，幾隻新股就locked幾萬銀，與其揸住一大堆呢啲冇往績嘅新股，博佢反彈，不如套現，等買優質平貨仲實惠。<br>溫敏妮</p></body></html>