<html><header><meta charset="utf-8"><title>中環在線：黃志祥凍薪　愛子人工照減 - 李華華</title></header><body><h1>中環在線：黃志祥凍薪　愛子人工照減 - 李華華</h1><p>大圍經濟仲未話真係復蘇，好多大孖沙都口口聲聲話願意同啲股東同甘共苦，最實際做法，莫過於凍薪同減薪。其中有份身體力行嘅，包括信和置業（083）主席黃志祥，同佢個仔黃永光。</p><p>陳榮光逆市加薪1.4倍</p><p>信置噚日出咗2009年度年報，黃志祥凍薪，繼續126.9萬人工，憑灣仔「囍帖街」起朵嘅黃永光，人工就由舊年91.6萬銀減到86萬，減咗五萬幾蚊，減幅有6%。雖則話唔係大數目，但都叫做有誠意。<br>不過，信置個董事局都唔係話個個咁慘情，好似董事陳榮光，09年人工唔使減仲有得加，由舊年129.6萬加到308.4萬蚊，升咗1.4倍，加幅咁大，原因係底薪加咗成倍，兼多咗13.5萬花紅。<br>陳董08年1月先出任信置執董，之前係集團司庫，即係信置掌櫃，唔通喺金融海嘯時，揸數把關做得好，所以有功勞？</p></body></html>