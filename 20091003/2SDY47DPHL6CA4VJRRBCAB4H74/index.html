<html><header><meta charset="utf-8"><title>即影即傳即定位　飛常伴侶
</title></header><body><h1>即影即傳即定位　飛常伴侶
</h1><p>又到旅遊旺季，幾趟儲埋、一萬幾千張相實走唔甩！想將佢哋分類？真係幾煩人；近日Samsung推出GPS相機ST1000，只要啟動定位系統，就可按地方分類，再加埋Wi-Fi掟上網，唔使返到屋企慢慢執，咁方便，飛到邊都想帶住佢！<br><br>記者：陳國輝　<br>攝影：陳盛臣　<br>Model：Mandy@PureModels<br><br>觸屏玩手勢感應，辨認率高又準，好似玩打機。</p><p>齋搵城市唔睇經緯</p><p>GPS溝AV產品？相機都算落後！試諗當手機、PDA於兩年前已經大行其道；甚至到鴨記唔使幾嚿水，就買到一部車用GPS的時候，相機仍在慢慢起步，而且一直都未普及，真係有啲奇怪！ST1000用落幾簡單，只要篤一下右邊個Shortcut，就可以發揮GPS嘅Geo-tagging功能；更User-friendly嘅係，當影相嗰陣，畫面右上角會即時顯示城市或地區名稱，例如當日我哋喺將軍澳影相，GPS就會自動顯示為西貢區，儲存照片時，亦連同地方名一齊記錄低，返到屋企就可以慢慢分類啦！但呢項分唇最大敗筆，係唔能夠於DC畫面內記錄低經緯度，莫講話門牌冧巴，就連街名都無，比起玩手機GPS似乎差好遠喎！</p><p>「過三關」觸控操作</p><p>ST1000還內置Wi-Fi，只要你想同朋友分享旅行照片，就可以利用無線網絡，即時上傳facebook或者傳送到E-mail，全程喺相機內搞掂！呢部相機另一項過癮分唇，就係支援手勢觸控技術，例如喺屏幕上打圈，就可以旋轉相簿入面嘅照片；而打交叉更可即時刪除照片，又圓圈又交叉，好似玩過三關咁，唔識字嘅小朋友都曉用啦！</p><p>DetailSnap</p><p>Profile</p><p>有效像素：約1,220萬<br>焦距：35-175mm　<br>光學變焦：5×<br>屏幕：3.5”輕觸式　<br>影片：720p/H.264<br>體積：99.8×60.8×18.9mm<br>顏色：銀、藍、紅、黑、金<br><br>查詢：Samsung（36984698）</p></body></html>