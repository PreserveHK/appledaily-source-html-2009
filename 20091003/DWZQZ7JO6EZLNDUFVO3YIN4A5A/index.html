<html><header><meta charset="utf-8"><title>陳德霖坐正　官網執位中環在線：任總專欄冇得留低？ - 李華華</title></header><body><h1>陳德霖坐正　官網執位<br>中環在線：任總專欄冇得留低？ - 李華華</h1><p>雖然唔少人趁「十．一」同埋中秋假期相近，連放幾日出外散吓心，但新任金管局總裁陳德霖，就一定唔會咁做，事關噚日乃其正式坐正，歷史性咁完成央行舵手首次更替嘅大日子。正所謂新人事新作風，一啲都無錯，由前總裁任志剛操刀、伴隨咗香港市民十年嘅該局每周專欄《觀點》，亦於同日起，喺官方入門網頁被鏟起，由全新網上專欄所取代。</p><p>《觀點》搬往刊物一欄</p><p>新專欄由金管局一眾高層輪流撰寫，頻率同欄目都未定，只知道會不時刊載，內容環繞金融事、銀行界及公眾關注課題。咁以往任總撰寫嘅專欄文章，係咪從此投入將軍澳堆填區？原來華華諗多咗，公眾依然可以喺該局官方網頁內的刊物一欄，緬懷任總暢論嘅金融觀點。<br>陳德霖噚日八時正現身國金二期，較以往任總「升旗」（晨早傳媒答問）時間略遲半句鐘，其實時間快慢唔緊要，之不過強調要加強同傳媒市民溝通嘅陳總，首日登場就只係做到「升半旗」，即係有佢講無畀人問。</p><p>「升旗」有佢講無畀人問</p><p>佢話國際金融形勢仲有唔明朗因素，未來挑戰唔少，又重申自己嘅4項工作目標，包括維持聯滙同銀行穩定、提升香港國際金融中心地位等等。<br>時光飛逝，華華諗起05年4月，攞命陳突然宣佈「中年靜修」，恍如昨天，當時佢老兄好堅定咁話，一早已計劃踏入五十歲就「take個break，中年靜修」。<br>之後外界一直揣測，佢正直壯年，唔會咁早退隱，好大可能喺出面踩一圈之後，就重返公營機構，掌管更高職位，之不過，嗰時無人會估到佢老哥係翻兜金管局。<br><br>李華華<br>mailto:LiWaWa@AppleDaily.com</p></body></html>