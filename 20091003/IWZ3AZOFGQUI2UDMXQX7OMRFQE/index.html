<html><header><meta charset="utf-8"><title>隔牆有耳：唐唐曬到變燒豬 - 李八方</title></header><body><h1>隔牆有耳：唐唐曬到變燒豬 - 李八方</h1><p>特區政治人物講究根正苗紅，有資格參加十．一觀禮團上京，原來真係紅到爆！前日在天安門企足幾個鐘頭嘅政務司司長唐英年，烈日當空曬到變燒豬，成塊面紅卜卜，個鼻哥更加曬到甩皮，搭飛機返港時，同機乘客話司長神情呆滯，同佢打招呼都唔識反應，似乎已經曬儍咗。</p><p>真正染紅而歸</p><p>有觀禮團成員話，當日每人獲派一個禮物包，內有望遠鏡、收音機、朱古力同雨褸，卻冇太陽帽或太陽油，所以人人變燒豬。其實未出發前，八方已提醒大家帶備只抹紅不曬黑太陽油，做足防曬咪唔怕京城驕陽囉！可惜大家唔聽，心存僥倖十．一可能陰陰天，需知道強國科技無所不能，原來十．一朝早7點半鐘，發現有雨雲，即時發射400幾支火箭人工消雨，你哋仲以為真係天公為共和國造美！行會召集人梁振英道行高，噚日話成個閱兵儀式最欣賞嘅唔係飛機大炮，而係天氣！<br>不過話得說回來，抱怨曬到嘔嘅觀禮團成員，表面投訴當局安排不周，令佢哋慘受烈日煎熬，八方卻聽得出佢哋內心實情係好興奮嘅，事關上京出席閱兵儀式係身份象徵，能夠曬到紅卜卜「染紅而歸」，正正係獲得中央認同嘅身份象徵。呢一身紅色，係經過共和國閱兵大典洗禮而來，因此唐唐、梁振英等人雖然曬到甩皮甩骨，但都笑逐顏開，卧在瑪麗醫院病床嘅鬍鬚曾見到人哋咁紅，八方希望佢千萬不要太動氣，以免影響病情。<br>觀禮團噚日返港前仲有一個觀光行程，就係參觀國家六十年成就展，睇吓國家科技先進到甚麼地步。參觀團由煲呔帶隊，唐唐等高官陪襯，在場人士話呢個展覽真係好高科技，參觀者將手掌放喺一個裝置上，螢幕就會介紹展品。</p><p>煲呔爆面燶</p><p>煲呔呢個超齡電車男大鄉里到死，唔識點搞，一味猛㩒儀器上一粒粒黑色物體，以為係開關掣，搞搞震冇嘢睇之際，旁邊個導賞小姐話過佢知正確方法，「手掌放這裏，手掌放這裏，不是這樣子。」由於導賞小姐戴住咪高峯，搞到指正煲呔過程全世界都聽到，煲呔曬到紅卜卜塊面據講即時變黑，又燶又。<br><br>mailto:pf_lee@appledaily.com</p></body></html>