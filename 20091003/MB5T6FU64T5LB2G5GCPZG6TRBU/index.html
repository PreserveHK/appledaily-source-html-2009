<html><header><meta charset="utf-8"><title>中環在線：通完波仔　余錦基唔撈享福 - 李華華</title></header><body><h1>中環在線：通完波仔　余錦基唔撈享福 - 李華華</h1><p>一個人有冇心臟病，原來真係好難睇得出！繼運動健將財爺曾俊華突然要通波仔震撼全城，平時面色紅潤，但又好似百足咁多爪，肥嘟嘟嘅公益金主席余錦基原來都要通波仔！<br>早幾日先至話唔做卓施金網（8063）主席同執行董事後，噚日漢傳媒（491）又宣佈，佢會辭任主席兼董事，係國慶日開始生效，亦即係話，佢唔再做任何上市公司主席。咩原因唔do呢？<br>根據某行家引述六十有三嘅事主講，余生話自己同財爺一樣通完波仔，大夫叫佢唔好咁操勞，咁佢個仔又肯行、又夠班接棒，所以咪索性退下火線享吓福嘆吓世界囉。<br>財爺就話頻頻撲撲儲飛行里數儲出個心臟病出嚟，咁余生個心臟病，究竟係乜嘢刺激出嚟嘅呢？</p></body></html>