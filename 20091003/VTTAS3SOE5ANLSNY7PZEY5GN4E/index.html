<html><header><meta charset="utf-8"><title>轆Book：Alphard變　超級巨聲</title></header><body><h1>轆Book：Alphard變　超級巨聲</h1><p>如何可以成為「超級巨聲」？見一班參賽者又唱又跳又俾人鬧都好辛苦。原來將一架車變成「超級巨聲」就簡單好多，好似呢部大份老實嘅Alphard咁，先嚟一套日本原廠KENSTYLE包圍，令外形即時省鏡搶眼，再加一套完美嘅12喇叭音響系統，唱出一把「巨星」靚聲，成功突圍話咁易。<br><br>記者：許維雅<br>攝影：楊錦文<br>Model：Kinki@Zmodels</p><p>三萬元名牌裝身<br></p><p>呢日，竟然俾我喺富利堡發掘到「超級巨聲」！本身已經身形龐大夠霸氣嘅Alphard3.5跑版其實已有原廠包圍增強戰鬥格，但富利堡為咗催谷，仲幫佢加裝一套日本KENSTYLE包圍，令佢更加有成為「矚目巨星」嘅本錢。一向較多人會用KENSTYLE包圍改裝Estima，估唔到配喺Alphard身上，感覺更出。一套三件嘅包圍，包括前泵把擾流、車身側裙及後泵把擾流。淨係套包圍都要約3萬元，但可以化身搶眼巨星，呢身服裝費濕濕碎啦。要個Look夠搶，又點可以忽略對腳，梗係要着番對「靚鞋」，四個18吋合金胎軨唔算太誇張，不過就肯定可以增加收視率，跑起嚟更穩健。最後有埋大熱嘅藍光LED燈妙筆生輝嘅點綴，唔會太過MK，依然保留住Alphard應有嘅氣派，但又多咗份劇院氣氛。</p><p>打造靚聲</p><p>十二個口唱出聲勢
</p><p>要成為「超級巨聲」，除咗外表壓得場，仲要有把靚聲，後天培養一樣掂。配置12個Focal喇叭連重低音，12把「口」一齊唱，震撼程度如置身歌劇院，重低音喇叭則安裝喺前排座椅中間。MissChanChan成日話唱歌唔係得把口，要用丹田，呢把巨聲嘅丹田一定係四聲道GENESIS音頻放大器、Focal電子分音及Vibe儲電器，充足嘅後備Support放晒車尾，仲有藍光玻璃箱保護，有樣有內涵。不過做巨星要有天賦本錢，用架爛車扮巨星，只會俾人話嘥料。Alphard本身就有當巨星條件，3.5公升V6VVT-i引擎、全真皮桃木內櫳、商務座椅連腳枕、劇院式地台、全電動遙控電趟門等等，豪華配備多不勝數，本身就係巨星。</p><p>Alphard3.5V6規格
</p><p>引擎：3,456ccV6VVT-i<br>馬力：280ps/6,200rpm<br>扭力：34.6kgm/4,700rpm<br>傳動：六前速電子自動波連+/-轉檔<br>售價：$489,000起<br>查詢：富利堡（28776700）</p><p>KENSTYLE知多啲
</p><p>屬日本數一數二大廠出品嘅KENSTYLE包圍，母公司係1981年成立嘅「BMCo.Ltd」，起初只售賣一般汽車用品，經多年來不斷擴充業務，直至1995年正式成立KENSTYLE支線，亦同時以KENSTYLE作為品牌名稱，推出車身包圍等汽車配件。96年首次為多款七人車設計獨有包圍，車款包括Estima、Odyssey及Serena等，多年來曾跟多個汽車大牌合作，包括Benz、Toyota及Mazda等。</p><p> http://www.kenstyleusa.com </p></body></html>