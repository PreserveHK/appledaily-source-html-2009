<html><header><meta charset="utf-8"><title>隔牆有耳：網開一面兩支煙 - 李八方</title></header><body><h1>隔牆有耳：網開一面兩支煙 - 李八方</h1><p>社民連副主席陶君行十．一參加支聯會大遊行，去到西環遭警方阻撓，警方同遊行人士衝突，陶君行同另外三人被捕。阿陶被拉上警車後，佢太太孔令瑜擔心丈夫，在車外梨花帶雨，同平日硬朗形象截然不同，反觀阿陶卻十分淡定，竟然有閒情喺警車上面煲煙。<br>阿陶同八方講，當時坐在警車上，百無聊賴便隨手拎包煙出嚟，點火之際已有警員喝止佢唔畀吸煙，佢睬對方都儍，「食埋呢啖先。」深深扯幾口先丟煙頭。鏡頭前警民衝突好火爆，其實警民都可以好融洽，阿陶透露，坐警車抵達警署時，警員可能知佢煙癮大，網開一面畀佢食多支煙先入去警署，令佢好意外。</p><p>首次落孖葉</p><p>不過更意外係警方極度粗暴對待遊行人士，阿陶參加社運十幾廿年，學生時代已頻頻上街，衝擊警方經驗不少，今次遭到咁暴力招呼都十分罕見，「40幾歲人，第一次俾人落孖葉拉上警車。」佢話曾向警員表明無意反抗，會合作上警車，認為唔使落孖葉，但對方堅持，就咁攞咗佢第一次。</p></body></html>