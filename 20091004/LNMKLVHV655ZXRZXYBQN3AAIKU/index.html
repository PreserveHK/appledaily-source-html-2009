<html><header><meta charset="utf-8"><title>只需17.5元　慰藉不少港大失戀心三嫂馬豆糕秘方公開</title></header><body><h1>只需17.5元　慰藉不少港大失戀心<br>三嫂馬豆糕秘方公開</h1><p>【本報訊】剛獲香港大學頒授名譽院士的82歲三嫂袁蘇妹，憑其拿手愛心馬豆糕、大粒西米紅豆沙等甜品，慰藉不少血氣方剛的港大宿舍失戀男。她獲殊榮後更首度無私公開鑽研數十年的甜品秘方，讓港人自製愛心甜品，一底16件的馬豆糕只需17.5元，平均每件「1蚊雞」，平盡全港。<br>記者：蔡朗清</p><p>人稱港大「U-Hall三寶」的三嫂上周不斷在家炮製馬豆糕、大粒西米紅豆沙，弄至滿頭大汗，為港大男生宿舍「大學堂」預備迎新晚宴。三嫂說，巿面售賣馬豆糕又貴又普通，小小一片賣5元，她決定公開鑽研數十年的甜品秘方，「啲材料好平常，但份量配搭好緊要，要經常調節改善。家後生仔唔鍾意咁甜，咪減少糖嘅份量。」</p><p>「用新鮮椰汁」</p><p>馬豆糕材料計有椰汁、粟粉（指定用鷹粟粉）、馬豆、牛油、植脂淡奶及沙糖，「唔好用罐頭椰汁，要用新鮮椰汁，椰香味重，花奶選擇子母較濃味。牛油選買磚頭牛油，會滑啲。」她說，四底（每底容量約長形飯盒大小）材料只需70元，一底可切16件，每件約1元，只是巿面馬豆糕零售價的兩成。<br>三嫂即場示範製法，先將馬豆洗淨，放入水煲注滿水過頂約兩吋，猛火煲約15分鐘後，過冷河再注水猛火煲15分鐘，調慢火煲一小時，其間要用湯勺慢慢攪拌，以防煲燶，「啲豆唔好煲過腍，要有啲韌度先好食，唔夠經驗可放入口咬吓。」<br>煲完馬豆後，第二步要煮糕；三嫂將兩罐花奶倒入空煲內，再注兩罐水、椰汁、牛油，猛火煲10分鐘；另將鷹粟粉開茨，「加兩罐水倒落粉度，用手鍊勻唔好一嚿嚿」。當椰汁煮至周邊起泡，倒茨煲10分鐘，再放入煮熟的馬豆煮10分鐘。從煮椰汁至放豆，三嫂一直用湯勺在煲內順時針慢慢攪動，「呢個步驟好重要，啲馬豆糕先會均勻，亂攪會出水，啲糕唔好食。」製成的馬豆糕一次過倒在膠盒，「啲糕先會均勻，否則一匙匙倒，凝固時間唔同，會一岩一忽。」</p><p>煲西米過冷河</p><p>至於大粒西米紅豆沙，三嫂說煮西米最重技巧，有人錯將西米浸水再煮，會令西米「散晒」，應猛火煲15分鐘後過冷河，「成個程序做足三次，啲西米先會透心，從內而外熟晒先好食。」之後用12碗水連紅豆、西米及冰糖煲半小時，再加入花奶即成。<br>三嫂說，無論煮馬豆糕及紅豆沙，每個細節好重要，要用心去煮，「好似煮馬豆糕，我喺廚房企足兩個鐘。啲後生冇耐性走出走入，啲糕一定唔好食。」
</p><p>三嫂甜品秘方</p><p>-馬豆糕（四底份量）-<br>‧新鮮椰汁　份量：1斤半　價錢：36元<br>‧植脂淡奶　份量：2罐（405克裝）　價錢：18元<br>‧新鮮馬豆　份量：12両　價錢：7.5元<br>‧牛油　份量：2片　價錢：3元<br>‧粟粉　份量：6両　價錢：3元<br>‧沙糖　份量：1磅　價錢：3元<br><br>-大粒西米紅豆沙（四人份量）-<br>‧紅豆　份量：半斤　價錢：5元<br>‧植脂淡奶　份量：半罐（405克裝）　價錢：4.5元<br>‧冰糖　份量：半斤　價錢：3元<br>‧西米　份量：4両　價錢：2.5元<br><br>資料來源：三嫂</p></body></html>