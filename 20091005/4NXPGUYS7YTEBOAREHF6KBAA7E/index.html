<html><header><meta charset="utf-8"><title>轆Book：長測IS250C四面討好</title></header><body><h1>轆Book：長測IS250C四面討好</h1><p>有機會借到Lexus雙門開篷IS250C返嚟試揸四日，梗係用到盡，試吓唔同環境場合會有乜唔同感覺。結果玩盡四日，竟然帶嚟四種驚喜同歡樂，有佢相伴嘅呢幾日，實在特別美麗，所以平日懶到死嘅我，都忍唔住要將開心記低，即使未有本事做凌志車主，都總叫有個美麗回憶！<br><br>記者：許維雅　<br>攝影：梁細權<br>Model：Sylvia<br><br>硬頂開合，唔同風格玩畀你睇。</p><p>Day1　行政Look有功架<br>10月1日　晴</p><p>雖然要返工，但因為可以試揸LexusIS250C，所以心情特別興奮。全黑車身嘅IS250C，外形顯得份外有跑房車味道，遠睇一啲都唔似開篷車，更不失高貴大方，連我大老細都話想買番部。我一向欣賞Lexus車系嘅內櫳設計同配備，豪華高檔程度拍得住歐洲車，不過令我最大驚喜係夜晚收工時揸車，儀錶散發嘅燈光夠晒有型，油門同波棍都有微微白燈照射，有格調又貼心！<br></p><p>Day2　20秒性格大變<br>10月2日　晴</p><p>今日天氣好好呀，有開篷車玩，梗係要揸佢出去遊吓車河，搵啲靚風景欣賞吓。開咗篷嘅IS250C完全變咗風格，好鬼有型！變身過程仲令我諗起《變形金剛》，摺篷收埋時發出嘅機械聲仲型，最勁真係20秒唔使就可以打開，最快嘅三幅式硬頂開篷果然名不虛傳。其實之前都有啲怕揸開篷車，怕啲頭髮俾風吹到成個儍婆咁，估唔到今次完全無呢個問題，第一次有架開篷車陪我郊遊，實在值得回味。</p><p>Day3　上落方便坐得嘆<br>10月3日　晴</p><p>今日約咗阿爸阿媽飲茶，開頭都有啲擔心揸架雙門開篷車去載佢哋會捱鬧，所以都係低調啲收返個篷。點知阿爸咁醒，一眼認出佢係IS250C，仲話後座唔同其他雙門開篷，夠闊落唔頂腳，上落後座㩒個掣就搞掂，老人家上落都無難度，反叫我唔使擔心佢會坐得唔舒服，我老竇真係又醒又扺錫！呀，仲有要記住呢張Semi-aniline真皮座椅，真係好軟好舒服。<br></p><p>Day4　好力又好玩<br>10月4日　晴</p><p>今日係IS250C陪我嘅最後一日，真係有啲唔捨得，所以今朝好早起身揸佢出去陪我跑步做運動，希望可以對耐啲。揸上山條小路都幾斜，估唔到2,500cc嘅6速引擎會咁好力，一直無用過嘅加減波撥片，終於都忍唔住要試一試，上斜落斜不停轉檔過足癮，哈哈，我揸車咁蠢都難我唔倒！<br>今日淨係跑步，所以唔係帶咗好多嘢，尾箱開咗篷都放得落我個運動袋同一啲雜物，不過若然我要去打Golf，就一定要收返個篷，尾箱先夠大放Golfbag。聽日要還返架車畀人，我梗係要物盡其用，所以今晚玩到1點先返屋企，死喇，聽日仲要早起返工，好慘呀！</p><p>規格</p><p>引擎：	2,500ccV6<br>馬力：	208PS/6,400rpm<br>扭力：	252Nm/4,800rpm<br>傳動：	6速+/-波箱，後驅<br>售價：	$499,210<br>查詢：	皇冠車行（25119430）</p></body></html>