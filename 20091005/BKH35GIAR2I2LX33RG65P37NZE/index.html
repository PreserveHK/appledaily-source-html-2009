<html><header><meta charset="utf-8"><title>私人銀行生意好 - 左丁山</title></header><body><h1>私人銀行生意好 - 左丁山</h1><p>二○○○年，一位移民紐約好多年嘅賓架Ｙ介紹一位私人銀行專家賓架Ｃ上門搵馬主Ｈ，賓架Ｃ服務之銀行，畀滙豐收購咗，希臘船王奧納西斯家族之一間瑞士私人銀行想在亞洲建立據點，知道賓架Ｃ係經驗豐富嘅私人銀行專家，名人版名人趙金卿就係佢嘅屬下，禮聘賓架Ｃ為亞洲區總裁，請佢全力開拓亞洲市場。賓架Ｃ帶着一位秘書，就在馬主Ｈ嘅寫字樓租用一個cubicle做籌備辦事處，後來請埋另一位賓架Ｃ（避免混淆，用佢嘅洋名賓架Ａ）做副手，三個人籌備咗三個月，至搬去國金一期租用一個三千呎不到嘅單位，設立代表辦事處，開展業務。<br>眨吓眼，過咗九年幾，佢地嘅銀行邁向十周年，已由香港代表辦事處升格為香港分行，正式命名為EFGBank香港分行，亦取用了官方中文名，叫做瑞士盈豐銀行（香港分行），寫字樓呢？巴閉咯，設於西九龍ICC十八樓全層，更在曼谷、台北、上海、新加坡、馬尼拉及首爾等地開設辦事處，聘用近四百人，其中一百六十人係CRO（ClientRelationshipOffice），新加坡嗰間，更擁有寫字樓大廈命名權，十月十六日正式開幕。<br>賓架Ｃ就係RobertChiu（趙宗彥），賓架A就係AlbertChiu（趙善銓），阿Bob成為瑞士盈豐銀行亞太區執行主席，Albert就升為亞太區行政總裁，上星期兩位賓架趙請記者到ICC辦公室參觀，宣佈正式中文名字，特別搵埋馬主Ｈ去。馬主Ｈ睇見兩位老友在短短九年多啲，竟然有此成績，實在巴閉，覺得自己不長進，十年前後，依然故我，人地就急速發展，由三個人擴充到四百人，點到佢唔服。佢地嘅成功經驗亦顯示出，亞太區對私人銀行服務之需求殷切，只要一間私人銀行能提供滿意服務，生意不愁。阿Bob話佢地銀行有一個特點，就係每位CRO每年冇預設營業額目標，佢唔會向佢地「卒數」，只要求佢地做好本份，令客戶滿意就得。問佢金融海嘯對生意有冇影響呢？阿Bob與Albert齊聲話初期係差咗一啲，但今年第二季已開始有轉機，第三季有雙位數字增長。金融海嘯已是歷史，睇嚟亞洲風光獨好，亞洲富翁係得嘅！</p></body></html>