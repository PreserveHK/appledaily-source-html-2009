<html><header><meta charset="utf-8"><title>敏妮Talk：新股潛水樓市旺？ - 溫敏妮</title></header><body><h1>敏妮Talk：新股潛水樓市旺？ - 溫敏妮</h1><p>連續5隻新股都一上市就潛水，但樓市就相當硬淨。上個禮拜又聽聞凶宅成交個案，今次仲係豪宅嚟。股市好，新股自然旺，新股旺投資市場氣氛好，個個股市賺到錢就轉投樓市，好啱邏輯。相反港股跌幾日先彈一日，新股又接連潛水，但樓市仲有價有市，究竟係咪一個常規？<br>敏妮就做咗個非正式research，翻查06年至今嘅新股往績，連續5隻新股上市首日跌破招股價嘅情況，真係冇見過。頂多都係舊年6月初時，特步（1368）、建業地產（832）同寶勝（3813）上市時，試過「串燒三兄弟」，其他頂多連續兩隻新股跌穿招股價。<br>不過以當時整體新股表現嚟做參考，比較同一時期嘅樓市。舊年連環3隻新股潛水時，按中原城市領先指數同期都係連跌幾個月，之後冇乜點升過。當然舊年金融海嘯，尤其9月後，百業蕭條，敢入市嗰啲人，同沙士入市嘅人一樣，有膽識兼有本錢，抵佢賺。</p><p>睇歷史　各有前因</p><p>睇埋07年，個市最弱應該數到年底時，由中外運（368）上市當日即潛水起，幾乎隔一隻新股上市首日就潛水。同期嘅樓市相反，升唔停。當時息率低企，加上投資者憂慮通脹，唔少將喺股市度賺到嘅，先套現鎖定回報，再轉戰樓市。好合敏妮之前嘅邏輯推論。<br>不過06年又係另一個故事。當年5月24號至7月5號期間，總共有8隻新股上市，一半上市首日即潛水。不過當年唔係啲錢流咗入樓市噃，樓市冇升反而跌到年底。睇番當時嘅報道，話股市波動，影響投資者買樓意欲，加上世界盃效應，少咗人睇樓。<br>然則家陣樓市嘅旺勢企唔企得穩，真係點估都得，反正實有解釋理由。<br>溫敏妮</p></body></html>