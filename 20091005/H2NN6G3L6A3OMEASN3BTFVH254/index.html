<html><header><meta charset="utf-8"><title>十萬豪華級　360°音柱</title></header><body><h1>十萬豪華級　360°音柱</h1><p>家庭影音組合不斷升呢，今時今日，講緊嘅係HDMI端子、7.1聲道，再加埋Blu-ray播放器，效果仲正過夾Band！不過SONY似乎鍾意走與眾不同的路線，最新揚聲器Sountina形如音柱，更標榜聲音可擴展至360°每個角落，任何一處都變成「皇帝位」，盛惠$99,880，唔係人人玩得起o架！<br><br>記者：陳國輝<br>攝影：梁細權</p><p>紅藍燈混合　好Feel</p><p>屋企客廳得三至四百呎，莫講話擺套5.1組合，甚至放Subwoofer時亦需要左度右度，幾乎用盡客廳空間！先此聲明，Sountina勁食位，咪諗住只係得個高字（六呎幾喎），如果放佢喺櫃邊或牆邊，咁做只會嘥料，最正確做法，應該放正於客廳中央，唔係貪佢有氣勢，而係由於Sountina支援360°全方位輸出，企喺邊都聽到，所以放正中間嘅話就最方便，加埋紅、藍及混合色燈光調控，唔豪就假！<br>從技術層面講，SONY稱之為垂直驅動技術，玻璃管主力傳送高音部份，而中音及重低音單元則位於中間以及低處，好處係能夠令聲音維持垂直傳遞，令每個方向都統一；最緊要係，佢比傳統喇叭嘅聲音路徑更為廣泛，四周圍都會變成「皇帝位」，而並非只局限於範圍極細嘅地方。</p><p>2.1兩聲道　純聽歌</p><p>定價貴，而且玩得咁High，當佢係家庭影院一定好勁，如果咁諗就錯喇！其實，Sountina只提供2.1聲道，即係話除咗左右聲道之外，就得番重低音；冇錯，360°環繞的確好逼真，但比較5.1組合，Sountina始終失去前置及後置所發出嘅聲音效果，睇戲嗰陣肯定唔夠5.1咁自然，加上只提供光纖、同軸及類比輸出，不設HDMI，肯定唔支援DolbyTrueHD及DTS-HD，大概可以講，佢只係一款純聽音樂嘅揚聲器。</p><p>Profile</p><p>單元：	重低音（13cm錐體）、中音（7cm錐體）、高音（有機玻璃管）<br>擴大器：S-Master<br>頻帶：50Hz至20kHz<br>端子：類比、光纖、同軸、LinearPCM2-ch<br>體積：325×1,845×25mm<br>重量：12.5kg</p><p>同場加映：2ms高清投影機</p><p>想屋企變到好戲院Feel，梗係要裝部Projector！同場有款10月中推出嘅HW15，佢支援1080P、24pTrueCinema不在話下，更強係配備2ms快速反應，畫面更順暢，售價$20,000多，亦屬中高檔款式。</p><p>Aino連動PS3</p><p>除咗家庭影音，旗下SonyEricsson亦剛推出滑蓋手機Aino。最強係能夠透過Wi-Fi連接PS3遊戲機，然後以手機作為遙控器操作PS3，同時，Aino亦可讀取PS3裏面嘅音樂或者影片，暫時只提供黑色。</p><p>連接過程大概需時幾分鐘，唔算好快。</p><p>（a）SONY（23452966）<br>（b）SonyEricsson（82038863）
</p></body></html>