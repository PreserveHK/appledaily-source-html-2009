<html><header><meta charset="utf-8"><title>青心直說：強勢股高下立見 - 胡孟青</title></header><body><h1>青心直說：強勢股高下立見 - 胡孟青</h1><p>上周五港股插水式下跌，春江鴨打賭美國就業數據唔止「濕熱」，直頭「濕滯」，果然失業率再創新高。翻開中外報紙，全球市場彷彿如夢初醒，分析師重新評估經濟情況後，發現盈利預測過份樂觀，有機會修訂，大戶爭相跳車，這次裂口特別深，可謂插到內傷，連20600的支持位亦告失守，撈底博反彈走避不及隨時變「淆底」。<br>失業數據一向是數字遊戲，早前申領失業救濟的人數減少，純粹因為好多人領取救濟金已超過法定上限，被迫「退下火線」不再獲救助，勞工市場仍在ICU吊鹽水，消費又會好得去邊？<br>與其坐食山崩，不如接受現實重新出發，美國Mattel玩具公司率先放下身段，將新推出的GwenThompson金髮洋娃娃改頭換面，大玩「可憐天下父母心」。話說小Gwen身世悲慘，得幾歲人仔，爸爸被炒，無面目見人離家出走，剩低佢兩母女相依為命，連屋都無得住，惟有將架車駛去餐廳附近過夜，方便第二朝起身借廁所洗面刷牙。</p><p>娃娃也瞓街　Mattel變陣叻</p><p>咁可憐嘅身世，都係博有好心人以95美金將佢「收養」返屋企，仲可以用20美元買間Salon幫佢整頭，等佢重拾正常美國人消費模式，Mattel話可以培養小朋友對社會的認知及同情心喎。同樣係Mattel出品，50年前面世嘅Barbie洋娃娃完全係食飽無憂米，讀名校揸名車，仲有驕人身材同浪漫愛情，Gwen可謂揀錯時辰出世。<br>這個可愛窮娃娃一出世就引來批評指Mattel發國難財，等同美化無家可歸的慘況，話玩具公司冇同情心，因為件玩具純牟利，一個仙都冇用嚟做慈善。發國難財的確抵鬧，但值得欣賞係公司嘅靈活應變，又睇睇呢鋪係咪真係可以化危為機。<br>現實終歸現實，正如股神畢菲特話齋，當潮退後至會見到誰人在裸泳。呢輪潮退潮漲中，重磅藍籌股中移動（941）同港交所（388）嘅比堅尼泳衣明顯唔啱身，一嘢就冲走咗；反而大笨象嘅大大件一件頭，係就係老套啲，但勝在穩陣；仲有騰訊（700）嘅迷彩DeepV，當人人裂口急跌，佢仲可以黑馬姿態輕鬆弄潮，強勢股高下立見。<br>胡孟青</p></body></html>