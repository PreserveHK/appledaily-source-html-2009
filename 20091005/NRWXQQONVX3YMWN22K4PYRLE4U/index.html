<html><header><meta charset="utf-8"><title>求驗客手記：鹿角又輸衞冕有排慌 - 求驗客</title></header><body><h1>求驗客手記：鹿角又輸衞冕有排慌 - 求驗客</h1><p>力爭成為日聯3連冠嘅鹿島鹿角噚日步清水心跳嘅後塵失分，主場輸俾新潟天鵝0:1，搞到前列形勢亂過亂世佳人，前6名球隊只有5分差距。家陣少打1場嘅鹿角喺禮拜三會喺主場同前鋒，踢埋之前因天雨而腰斬而剩落嘅15分鐘，而喺未腰斬之前佢哋落後緊1:3，以佢哋家陣嘅狀態（對上9場比賽2贏7輸），加上時間得番咁少，睇怕呢3分冇硬，仲會同心跳同以28戰得50分並列榜首。而喺餘下6場聯賽，佢哋除咗要硬撼飛腳同埋紅鑽外，亦要對護級嘅山形山神同埋千葉市原，所以真係非常難打。無錯佢哋仲係奪標大熱（2.8倍），但我求大俠就唔睇好佢哋可以完成3連冠美夢囉。</p></body></html>