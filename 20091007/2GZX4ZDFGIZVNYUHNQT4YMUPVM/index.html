<html><header><meta charset="utf-8"><title>敏妮Talk：女人消費　反映經濟 - 溫敏妮</title></header><body><h1>敏妮Talk：女人消費　反映經濟 - 溫敏妮</h1><p>消費市道最能反映經濟情況，經濟差，好多人就算未至節衣縮食，起碼消費時都會勒住。噚日澳洲央行率先宣佈加息，環球經濟似乎已走出谷底。其實消費市道，都見到呢個趨勢。<br>每年呢個時間，編輯M都會忙到不得了，飛完美國返香港，行李都未執，又要飛去米蘭，跟手去埋巴黎先返香港。事關新一季時裝登場，各大時裝之都嘅時裝節，編輯M都要親自去。<br>記得上季，編輯M去歐洲睇時裝騷不斷呻「經濟真係差到你唔信，以前去時裝節，啲大牌子排場誇張，souvenirs多到帶唔到返香港，呢次去，莫講話souvenirs，去到個場地連水都冇杯畀你。」可見名牌生意有幾差！不過今季唔同晒。<br>前排幫新股上市，做到唔停手嘅公關C，荷包腫脹之餘，託敏妮搵編輯M入貨買名牌袋，慰勞吓自己。前幾晚收到編輯M嘅電話，佢沒好氣話，「你同公關C講，佢睇中嗰個新款，一出就賣晒，幾萬蚊一個袋，啲人好似唔使錢咁！」就算經濟唔係真正走出谷底，起碼消費意欲已在復蘇中。<br><br>溫敏妮<br> http://wanmanli.com/blogs/ </p></body></html>