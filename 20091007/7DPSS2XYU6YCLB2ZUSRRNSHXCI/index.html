<html><header><meta charset="utf-8"><title>撐熊黛林　狂插舊愛AmandaS.踩城城又矮又花弗</title></header><body><h1>撐熊黛林　狂插舊愛<br>AmandaS.踩城城又矮又花弗</h1><p>單身天王郭富城自N年前與姚正菁分手後，一直沒有固定女友，今年8月城城被發現「偷芒」約會王秀琳（Mango），最近又被指翻舒淇，似乎到處留情，昨日更有消息指「城嫂」熊黛林情傷入院。城城舊愛AmandaStrang昨日大讚178cm的高妹熊黛林條件好，大把男仔追，一定搵到「好高」男朋友，又指城城43歲仍未有固定女友，明寸城城矮小兼花弗。</p><p>劉德華、黎明和張學友已一一成婚，四大天王中惟獨郭富城仍然單身兼緋聞多多。43歲的郭富城和今個星期生日便29歲的高妹女友熊黛林（Lynn）拍拖三年，不時傳出離離合合，城城早前又被發現偷嗒奀星王秀琳，偷芒之餘，又傳出想翻啅舊愛舒淇，擺明當「城嫂」熊黛林冇到。</p><p>鼓勵找個較高男友</p><p>近日身在上海拍攝《葉問2》的熊黛林，遠水難救近火，日前被發現經常留在酒店自閉，樣殘沮喪，其間更出入醫院，惹來自殘之說。熊黛林經理人Kim昨日否認說：「唔需要理，好無聊。阿Lynn唔會做傷害自己身體嘅事，佢好珍惜自己。」至於精神不振到醫院睇病，Kim則解釋熊黛林是腸胃炎未癒所致。<br>城城舊愛、中法混血模特兒AmandaStrang昨日在中環出席Aigle水晶靴活動，被問到同樣是模特兒的熊黛林疑因情傷自殘，Amanda即時同仇敵愾，一面開解鼓勵熊黛林，一面暗寸城城矮，她說：「佢想法應該正面啲，你知啦，佢又靚女又叻女，我覺得佢有機會搵到個好好嘅男朋友，一個好高嘅，所以唔使咁（自殘）。我諗佢應該愛錫佢自己，佢好多好條件，如果（自殘）係真嘅話，應該試吓諗得正面啲。」Amanda指自己如果情傷都會好傷心，但會重投新戀情，因為一生人不會只有一段感情。</p><p>「佢未搵到MissRight」</p><p>問Amanda可覺得城城花心？她即大表認同說：「佢呢個年紀仲未結婚，我唔覺得佢啱settle囉，唔知啦，或者佢未搵到一個啱自己嘅囉，所以咪會（不斷）同女仔拍拖囉。未搵到MissRight，咪一直繼續約會囉。」本周六是熊黛林29歲生日，去年她高調上城城家相聚，今年未知如何？熊黛林和城城未開花結果，同場樂基兒則透露和黎明人月兩團圓，但提到當年她自殘手及熊黛林情傷，樂基兒就不願多回應。<br>採訪：顏英儀<br>攝影：林德雄</p><p>話你知：解城城身高之謎</p><p>AmandaStrang明寸舊愛郭富城矮，其實城城真係咁矮？城城向外公佈其身高171cm，即五呎七吋多少少，不過老牌影星、曾執導電影《西環故事》而與城城合作的午馬則踢爆他身高只有165cm，比他168cm還要矮，城城當時所屬唱片公司大國文化即否認。有趣的是，比對一下司馬燕囝囝吳澋滔與城城06年與今年的合照，不禁嘩然。三年前吳澋滔的身高只及城城胸口，睽違兩年，兩人因聲演動畫《阿童木》再度碰頭，才12歲的吳澋滔已高及城城耳仔，到底是前者快高長大，還是後者不知分寸？</p><p>娛樂資料庫：寡佬天王到處留情</p><p>四大天王逐一成家立室，僅餘現年43歲的郭富城仍在愛情公海中漫遊覓食，其緋聞女友國籍包羅萬有，個個樣靚身材正，可惜除了86年認識的女友姚正菁成功俘虜他四年之外，無人能留住城城這隻冇腳雀仔。<br>資料來源：《蘋果》資料室</p></body></html>