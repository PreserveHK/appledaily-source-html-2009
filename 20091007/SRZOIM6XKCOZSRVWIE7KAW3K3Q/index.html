<html><header><meta charset="utf-8"><title>中環在線：361度執董　晉身百萬年薪富翁
 - 李華華</title></header><body><h1>中環在線：361度執董　晉身百萬年薪富翁
 - 李華華</h1><p>上市3個幾月嘅內地運動品牌商361度（1361），09年度（截至6月底止）純利爆升2.5倍，佢哋一上市除咗公佈佳績外，董事酬金亦水漲船高。據噚日公佈嘅年報，董事局09年度嘅總酬金大約係487.8萬銀（人民幣．下同），比上市前加2.5倍。</p><p>主席加人工逾兩倍</p><p>拆開嚟睇，作為執行董事兼總裁嘅丁伍號，雖則加咗2.61倍人工至159.6萬元，但加幅唔算最勁，最勁係佢堂細佬、執董兼副總裁丁輝榮，09年度總年薪127.3萬，大升3.6倍！而丁輝榮親大佬、執董兼主席丁輝煌亦加咗2.23倍至127.3萬。其實三位丁生原本年薪都唔過45萬，今次搖身一變成為百萬年薪。如果同佢哋同級數嘅特步國際（1368）比較，特步主席丁水波亦喺舊年上市後年薪加咗3.26倍至76.6萬，但都未到百萬水平噃。<br>361度雖然加執董人工，奇怪嘅係非執董就依然無人工，上市後3名非執董人工依然係「零」。唔知今個年度會唔會畀人工佢地呢？<br>李華華<br>mailto:LiWaWa@AppleDaily.com</p></body></html>