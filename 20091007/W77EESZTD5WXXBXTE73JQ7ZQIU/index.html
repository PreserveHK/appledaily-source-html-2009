<html><header><meta charset="utf-8"><title>轆Book：A42.0TFSIquattroStronic　等到三合一發威</title></header><body><h1>轆Book：<br>A42.0TFSIquattroStronic　等到三合一發威</h1><p>又係Audi！今次新車賣內涵，呢部A42.0TFSIquattroStronic絕對係四環車迷期待已久車款，A4都Hit咗好耐，但搭配Audi最新七速Stronic雙離合器波箱則係第一次，再加埋奪得Ward's09年十大引擎之一嘅2.0缸內直噴科技及渦輪增壓引擎，再加埋Audi招牌quattro技術，三合一強力組合，唔少粉絲都恨咗好耐，等了又等，今日，等到喇！<br><br>記者：梁美甜<br>攝影：楊錦文<br>Model：Ayu</p><p>七速比八速更Fun</p><p>三合一組合最矚目一環，當然首數A4全新配搭嘅Stronic雙離合器，採用Stronic之後，新A4換檔表現較以往更快更準。新車0-100km/h加速都只係6.5秒，媲美搭配Multitronic頂級版A43.2嘅6.2秒。Audi以往採用嘅Multitronic波箱，八速運作暢順，高燃油效益、波段表現出色等甚得一眾車迷熱愛。然而，七速Stronic始終技高一籌。準、狠、快！對追求性能者而言，無疑更Fun！</p><p>超好玩四仔</p><p>第二招，就係招牌quattro全時四驅系統，早前聽車界前輩深入解釋，知道Audi嘅quattro唔係純機械配置，係加入EDL、ABS、ESP等電子裝置而成，再配以Torque-sensingTraction即Torsen連電子差速鎖。直接簡單啲講，咪就係指高性能，又兼能提供充足駕駛信心，尤其係入彎切線嗰陣。有晒心理準備都好，上車甫踏油門，油門硬但反應快，加速更見靈敏，動力仲好快到，特別係高速入彎同切線。</p><p>核心得獎偈</p><p>三大組合核心元素，就非得獎無數嘅2.0TFSI引擎莫屬。搭配Stronic波箱之後，新車喺1,500轉就已經全數輸出350Nm扭力，香港路窄燈多彎多斜路多，高扭力行車最着數，在quattro系統及17吋輪圈嘅車胎輔助下，抓地力更高，超爽！由九龍灣走一轉至將軍澳，全程吊住腳，細細力踏住油門，千零轉已經輸出超大扭力，環保大道大直斜路最見功力。最正係車身夠定夠靜，後排攝影哥哥更完全Feel唔到疾走及入彎時嘅傾斜，更聽唔到外邊嘈吵聲，好玩，怪不得討論區入面Fans同Sales哥哥們都話集大成嘅新款A4「超好玩」，惟車價較同款但搭配Multitronic車型貴3萬！</p><p>規格</p><p>引擎：1,984cc直四TFSI<br>馬力：211bhp/4,300-6,000rpm<br>扭力：350Nm/1,500-4,200rpm<br>傳動：7前速Stronic自動波，quattro<br>0-100km/h：6.5秒<br>售價：$449,000起<br>查詢：合迪汽車（25281862）</p></body></html>