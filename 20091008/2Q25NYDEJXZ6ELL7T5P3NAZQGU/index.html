<html><header><meta charset="utf-8"><title>中環在線：純官二公子炒股有眼光 - 李華華</title></header><body><h1>中環在線：純官二公子炒股有眼光 - 李華華</h1><p>新創建（659）噚日舉行業績記者會，主席「純官」鄭家純noshow，而二公子鄭志明（Brian）雖然有蒲頭，但全程都坐喺台下，點解咁低調？佢喺完場時好謙咁同華華講：「唔坐上去喇，唔使咁快住，慢慢嚟，學吓嘢先。」佢家喺新創建負責投資併購，對象係水務或基建項目。<br>呢位年僅26歲、今年6月先至「升呢」入局嘅新任執行董事，曾經喺里昂證券做過基建股分析員，噚日一講到股票就龍飛鳳舞。Brian話，新創建之所以入股光大國際（257）、中科環保（351）同埋國際資源（1051），係大家喺能源環保方面有合作空間，佢大讚光國嘅垃圾發電搞得有聲有色，中科有潛力大搞煤炭運輸。<br>至於令散戶又愛又恨嘅國源，Brain承認早前用7800萬元以每股配股價3毫子攞到嗰批貨，喺5毫子時已放咗一半，未來會睇位決定沽唔沽。國源噚日收4毫8仙半，買一隻股已經賺咁多，Brain係有啲眼光喎！不過，佢又力撐話國源個金礦長遠都掂嘅；咁識講嘢，真係有接班feel噃！</p></body></html>