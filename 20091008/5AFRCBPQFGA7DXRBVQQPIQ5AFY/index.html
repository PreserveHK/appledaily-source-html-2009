<html><header><meta charset="utf-8"><title>隔牆有耳：踩入科大　周秀娜變模知女神 - 李八方</title></header><body><h1>隔牆有耳：踩入科大　周秀娜變模知女神 - 李八方</h1><p>要打爆機，儲經驗值升呢最緊要，唔係分分鐘被人「秒殺」都唔知乜事。o靚模周秀娜呢期人氣最勁，原本都以為自己夠晒級數打大佬，浩浩蕩蕩殺入大學演講廳，點知俾人哋個教授問兩問就露晒底，唔係唔識答就話人哋條題目好深，學生又醉翁之意，所謂「知識無限講座」，唔知大家學到幾多嘢？</p><p>猛話「唔明」、「好深喎」</p><p>懶理外間抨擊佢未夠班，周秀娜噚日如期殺入科大，擔任科大知識無限講座系列嘅頭炮嘉賓。事先聲明話以「搣時Look」登場，原來係鬆身衫加超短裙仔，咁嘅Miss，八方讀書咁耐未見過囉。現場400個座位fullhouse，男多女少，至於另一個可以睇直播嘅演講廳就一半都坐唔滿。<br>演講一開始由嶺南大學教授李小良解讀o靚模現象，呢45分鐘演講，令八方體會到學海確係無涯，由《西廂記》講到情色商品化，如果唔係教授搞吓爛gag，啲學生恐怕都去晒搵周公。卒之輪到萬眾期待嘅o靚界女神登場同李教授對談，佢一開始表現都仲可以，同教授講話家吓年輕人嘅共通點係冇電腦會死、鍾意睇啲好爆嘅嘢咁，不過當李教授開始講理論，要周小姐分享「喺intensivemoment有冇一種pleasure」之類嘅問題時，佢就開始啞咗，回應話「好深喎」、「唔係好明」、「你可唔可以問多次？」</p><p>捧場女學生話失望</p><p>去到問答環節，文化學部研究生Jenny問周秀娜，既然佢講到好了解自己想做乜，出攬枕嘅目的係乜嘢呢？周秀娜就話自己係要同工作人員交代，至於個市場角度，佢都控制唔到，但就死都唔肯講自己嘅「目標」係乜。<br>好多捧場學生都話對周秀娜呢30分鐘嘅表現有啲失望，Jenny同八方講，見完周小姐真人，開始明白點解外界會話o靚模冇腦；亦有學生話以為係周小姐talkshow，點知原來內容咁鬼學術化，李教授講嘢「深到冇朋友」，所以令佢幾失望。<br>周秀娜卻話科大之行學到嘢，又話李教授講嘢真係幾深。李教授都好有風度，讚周秀娜表現好好，「話好深其實都係一種對談技巧o架。」<br><br>mailto:pf_lee@appledaily.com</p></body></html>