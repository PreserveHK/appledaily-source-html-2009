<html><header><meta charset="utf-8"><title>中環在線：潘祖明收2145萬分手費 - 李華華</title></header><body><h1>中環在線：潘祖明收2145萬分手費 - 李華華</h1><p>思捷環球（330）噚日將本年報掟上網，華華第一時間梗係睇班董事有幾富貴啦。<br>原來思捷都好有情有義，喺舊年7月突然劈炮嘅前掌櫃兼副主席潘祖明（圖），思捷都俾咗成2144.5萬銀「分手費」，學名叫做「董事離職補償金」，包括不競爭協議嘅費用喎。<br>華華睇到呢度恍然大悟，唔怪得一直唔見潘生蒲頭啦，收咗錢冇得做老本行，又啱啱遇上金融海嘯，當然要乘機休息吓嘅。今年3月宣佈「好心分手」嘅前執行董事戈達（ThomasJohannesGrote）就冇逾千萬嘅分手費，只係袋番大約3285.1萬元嘅董事酬金就算。<br>不過，思捷都冇虧待留番喺度坐鎮嘅行政總裁高漢思，雖然人工減咗6.05個巴仙，但都仲有成6825.7萬銀。睇嚟佢要諗定11月退下前線之後，點樣用呢筆錢囉。</p></body></html>