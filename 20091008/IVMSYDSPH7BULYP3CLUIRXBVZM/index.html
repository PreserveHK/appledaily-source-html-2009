<html><header><meta charset="utf-8"><title>中環在線：滙豐葛霖指銀行界　欠全球一聲道歉 - 李華華</title></header><body><h1>中環在線：滙豐葛霖指銀行界　欠全球一聲道歉 - 李華華</h1><p>自從獅子行上月底公佈，將集團中樞神經嘅行政總裁辦公室，由倫敦搬返香港之後，滙豐控股（005）嘅一眾高層就幾乎馬不停蹄冇唞過，日日向不同傳媒暢論發展大計同審時度勢，務求令到呢鋪半遷冊嘅壯舉繼續保持溫度，成為城中亮點。<br>金融海嘯發生，唔少人都話罪魁禍首乃華爾街嗰班貪婪無道嘅賓架，連一向穩健嘅獅子行，都因為買入滙豐融資，畀次按毒瘤纏身；而喺年初世紀供股中，5號仔股價又曾插水到得番33蚊。面對股東同傳媒係咪要鞠躬saysorry嘅提問，管理層一向都迴避唔肯答。<br>之不過，獅子行主席葛霖噚日出席世銀及國基會年會時，就對住國營嘅英國廣播公司BBC，發表整個銀行界「欠全球一聲道歉」（owestherealworldanapology）嘅偉論。喺近作《美好價值》一書中，高呼重建市場道德同良心價值嘅葛霖，認為銀行業要從金融海嘯中認真吸取教訓，有需要嚟一次文化改變，改善公眾對賓架嘅觀感，還世界一個公道咁話。之不過，佢好似仲未率先嚟一次道歉噃，咁可能要拉多幾個同行一齊開聲嘞。</p><p>強調「東遷」唔係背棄英國</p><p>葛霖話，今次滙控「東遷」總裁辦公室，並唔代表背棄英國。華華同唔少金融界中人傾開，佢哋都話獅子行無寶不落，揀喺國慶前夕公佈CEO辦公室回巢，應該係經過研究後，泊啱碼頭嘅長遠策略，對於所有瞄準大中華呢杯茶嘅外資企業，應該起到示範作用嘅。<br>李華華
</p></body></html>