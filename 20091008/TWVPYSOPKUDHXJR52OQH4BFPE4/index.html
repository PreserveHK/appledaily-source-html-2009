<html><header><meta charset="utf-8"><title>青心直說：盡地一煲標尾會 - 胡孟青</title></header><body><h1>青心直說：盡地一煲標尾會 - 胡孟青</h1><p>一念天堂、一念地獄，剛怕完美國失業問題，咁快又為澳洲加息開香檳，無論大中小戶的進取心一時無兩，金融海嘯的教訓去咗邊？對唔住，學唔到，只知世事無常，金融市場既然都係一日天堂、一日地獄，倒不如博到盡，有幾多搶幾多，最緊要年尾份花紅有得派、基金交到功課，總之全民短炒王，乜嘢價值投資都係空話，「我應該冇咁唔好彩坐唔到最後一張音樂椅」。<br>世界黃金協會數字顯示，過去5年參與減持協議的央行只係沽咗協定的75%。美金快變廢紙，揸黃金係最好保證，因為目前各國救到GDP，救唔到真正經濟，英國第二季企業盈利能力跌到8年最低，企業唔賺錢、工人薪金縮，加埋通脹政府唔敢加息，再講落去，就會明白點解大戶趁市彈，IPO、豪宅、外滙、油、金、資源，通通都要賺到盡做最後一擊。</p><p>美維炒落後</p><p>美滙走勢正好配合，再跌至近一年低位，仲記得9月23日美滙指數由一年低位75.827反覆彈上10月1日的77水平，恒指變咗「跟得夫人」，反向走勢完全一致，睇過就明係乜嘢主導市況。資金冇眼亦冇情，總之睇到美滙加埋熊證街貨，下一站21500應該冇走雞。<br>人怕生壞命，股怕改壞名，美維控股（3313）潛水兩周年，終於浮上水面，仲連續兩日創新高。叫得「尾圍」果然開枱食大茶飯亦係最尾，炒完建滔積層板（1888）先到美維發威，原因都係無嘢好炒炒落後、炒供求。睇公司上半年業績毫不起眼，盈利按年跌66%至1億元唔夠。<br>要炒佢，唯一諗到係背後嘅唐翔千家族，亦即是政務司司長唐英年阿爸。目前美維由佢細佬妹唐慶年同唐英敏打理，而唐翔千揸住集團超過70%股權，非常集中。相比起建滔板仲喺破底水平，美維其志可嘉，上市以來總共派咗0.117元股息，對一眾艇民都算係咁。技術走勢亦唔差，由於一直冇乜人理，跌市唔關佢事，升市反而會炒落後，過去幾個月一直隨10日及20日線向上，睇嚟尾圍食餸尾反而有機會標尾會。<br>胡孟青</p></body></html>