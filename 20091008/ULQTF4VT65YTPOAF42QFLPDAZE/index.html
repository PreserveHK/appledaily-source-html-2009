<html><header><meta charset="utf-8"><title>隔牆有耳：筲箕灣熱到陸沉 - 李八方</title></header><body><h1>隔牆有耳：筲箕灣熱到陸沉 - 李八方</h1><p>氣候暖化突然喺噚日朝嘅筲箕灣急速加劇，天文台喺嗰區嘅氣象站，上晝10點零鐘居然錄得攝氏三萬幾度，打破開埠以來一切高溫紀錄。到咗下晝，筲箕灣氣象站直情熱爆咗，4點之後，天文台網站嘅分區氣溫圖，筲箕灣直情消失咗。<br>天文台好學唔學，學埋前特首老懵董啲衰格嘢，以為唔提就等於唔存在，發段新聞稿交代一下都冇。八方打電話畀天文台當值預報員查詢，佢話個氣象站壞咗，正在維修中。點壞法？佢話唔清楚。八方問佢點解朝早錄得三萬幾度咁高？預報員當八方係LuLu，佢話個氣象站壞咗，冇理由睇到幾多度。好彩呢個世界有樣嘢叫做cap圖，天文台想抵賴都唔得。</p></body></html>