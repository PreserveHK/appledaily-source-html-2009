<html><header><meta charset="utf-8"><title>敏妮Talk：新股憔悴黃金風騷 - 溫敏妮</title></header><body><h1>敏妮Talk：新股憔悴黃金風騷 - 溫敏妮</h1><p>雖然近幾隻新股已經冇一上市就潛水咁慘情，但旺勢已去，敏妮都冇興致再抽。至於黃金，反而敏妮個portfolio就有少少，都係前年跟光頭仔買嘅。光頭仔揸嘅黃金，出出入入炒咗幾轉，至於敏妮嗰少少就仲壓喺度。佢噚日問：「敏妮你嗰啲金仲喺度呀呵，今次發啦！」又唔係買得多，即使家陣高位沽出，同Mr.B贏場波差唔多，但擺喺度咁多年，冇息收，兼損失機會成本。<br>講番敏妮首次買金，係07年底嘅事，當時股市波動、樓市大旺、銀行息低，好多朋友套股買樓，光頭仔就套股買金，有錢賺，敏妮當然跟。雖然07年到家，黃金都經歷過幾次高位，但敏妮都冇把握時機沽貨，除咗因為持貨少，即使金價創新高，沽咗都係賺千零蚊，所以唔係好着緊，結果錯過時機，仲有另一原因。</p><p>有買入　才貼市</p><p>敏妮之前睇過有篇文章訪問前輩曹仁超，提到曹sir2000年已經睇好黃金走勢，但就逐少買入金幣，到01年確認黃金升勢，先至大注買入，結果勁賺幾百萬蚊。曹sir解釋，自己逐少買入金幣，係令自己留意金價，親身感受個市場，睇啱嘅話就大注博，睇錯都唔會輸身家。敏妮當然冇曹sir咁勁，要親身感受市場氣氛，但由於敏妮跟光頭仔買黃金，每當金價有異動，佢就會提醒敏妮，變相令敏妮變得貼市。<br>其實敏妮都心郁，諗吓好唔好趁高位沽金，但一諗到家陣美元咁唔穩陣，港元又同美元掛鈎，敏妮寧願揸金保值，反正存錢喺銀行一樣冇乜息收。<br>溫敏妮</p></body></html>