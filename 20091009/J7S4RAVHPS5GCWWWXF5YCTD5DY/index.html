<html><header><meta charset="utf-8"><title>轆Book：Ractis藍戰士　大PatPat</title></header><body><h1>轆Book：Ractis藍戰士　大PatPat</h1><p>英超開戰不久，紅魔鬼曼聯同藍戰士車路士鬥得難分難解，邊個係英超冠軍仲有排都未知，之但係車壇就殺出一部冠軍相十足嘅藍戰士加入細容積車種戰圈。咁有睇頭當然係實力相當，車仔細細卻高人一等；身形短小卻深度十足。一個空間大、變化多嘅揭背車尾盡顯非凡潛力，所講嘅藍戰士咪就係首次經香港代理引入嘅豐田Ractis囉！<br><br>記者：許維雅　<br>攝影：陳盛臣　<br>Model:Paris@Puremodels</p><p>極大自主空間</p><p>金融海嘯衝擊，好多中產人士買乜都計過度過，相反年輕一族豪買嘅習慣一定唔會分時候，所以唔少車行近排都主攻年輕人最愛嘅細車市場。呢部備受力谷嘅全新豐田藍戰士亦不例外，代理以「Headroomforyourstyle」作口號，介紹一部擁有極高大自主空間嘅Ractis。何謂極高大？咪睇佢車頭同一般可愛車仔造型無乜分別，其實車尾嘅方形大PatPat就好似一架迷你van一樣，極高大寬敞。由EchoVerso變種，感覺就好似縮水版嘅Spacio，兩者都係以內櫳空間大作賣點，新一代Ractis內櫳高度有1,365mm，個子幾高大都有排唔頂頭。要討年輕人歡心，日本味濃嘅外形已經輕取一分，車尾空間有如方匣子車仔般闊落又取一分，加埋車架特低，上落更方便，最適合車小狗四出郊遊，呢一點直頭有兩分啦。</p><p>多變座椅有排玩</p><p>唔少年輕人買車，都係為載狗周圍走，Ractis嘅平台除咗低，仲夠晒大，可以輕鬆放得落幾隻金毛尋回犬，靈活多變嘅座椅設計實在應記一功。後座可以分兩邊摺起，變出一個特大平坦地台，前座椅背亦可向後調低，連接後座變成一張可以躺卧嘅雙人梳化。淨係玩內櫳變化都有排玩，正合年輕人愛靈活嘅要求，又加一分。內櫳設計唔算得上豪華，但勝在有智能車匙、倒車側鏡自動調校等同級獨有嘅高科技配備，又加分。驅動系統方面，有高性能低油耗嘅雙頂凸輪軸16氣閥VVT-i引擎及轉波順暢嘅無段變速自動波箱亦夠搶分。安全方面，ABS防鎖煞車、EBD制動系統、同級獨有嘅八安全氣袋等，都係得分主力。全車各方面都有本事搶分，難怪喺日本大受歡迎，連香港代理都忍唔住親自出手，第一次引入Ractis。最後話埋你知，香港係日本本土市場之外嘅唯一外銷市場，如此馨香嘅藍戰士要大勝對手，我諗唔到有乜難度。</p><p>規格</p><p>引擎：1,298cc直四VVT-i<br>馬力：87ps/6,000rpm<br>扭力：116Nm/4,000rpm<br>傳動：無段變速自動波箱<br>售價：$169,830（豪華版預售價）<br>查詢：23054555（皇冠車行）</p></body></html>