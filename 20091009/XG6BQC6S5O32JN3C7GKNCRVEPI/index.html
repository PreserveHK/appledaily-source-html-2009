<html><header><meta charset="utf-8"><title>隔牆有耳：阿甘歸位　有人坐歪 - 李八方</title></header><body><h1>隔牆有耳：阿甘歸位　有人坐歪 - 李八方</h1><p>往日逢會必到，逢到必早嘅甘威，被爆求愛不遂後忙於補鑊唔得閒開會，噚日中西區區議會開會終於蒲頭。平時區議會開會冇傳媒到，噚日有新聞人物現身，記者多到幾乎逼爆會議室，甘威表現稍為輕鬆，睇嚟有信心過到呢關。<br>會上甘威冇乜異樣，其他議員亦裝作若無其事，不過有人同八方講，公民黨陳淑莊向來坐甘威右邊，兩個泛民主派排排坐，相安無事，噚日有人行入會議室搵位坐時，卻好似搵唔到自己個位，甘威右邊變成民建聯葉國謙，隔一個位，見到陳淑莊坐喺度。</p><p>身體語言可堪細味</p><p>開區議會又唔係買飛睇戲要揀靚位，坐邊個位應該冇所謂，八方覺得冇乜問題，不過有人指身體語言雖然無聲，卻可以講好多嘢，陳淑莊忽然坐歪，當中有乜微妙含義，真係可堪咀嚼值得細味云云。八方慧根有限，要時間思考呢個問題。<br>甘威重返議會工作，但卻有家歸不得，要租酒店住，前兩日佢被發現喺北角麗東酒店過夜，呢間酒店近年都幾多自由行落腳，雙人房一晚最低消費牌價1,400蚊起，如果經旅行社訂房，幾百蚊有交易。酒店話長房都冇特別折扣優惠，甘威如果要長期在此避靜，條數都頗為襟計。</p><p>林大輝撐唔使辭職</p><p>雖然好多人唔接受有好感不等於示愛呢個衝擊正常人常識嘅解釋，認為甘威應該辭職，不過立法會議員林大輝卻力撐甘威，認為就算咁講都唔使辭職。林大輝話好多從政人士講嘢都不盡不實，唔只議員係咁，高官亦然，佢以有官員話香港經濟已見到復蘇迹象為例，指高官根本都係信口開河噏得就噏，講咁大個大話都唔使辭職，幾時輪到甘威！<br>哦，原來有人曲線寸財爺！林大輝係唐公子家臣，對鬍鬚曾咁大意見，可圈可點，使出一招隔山打牛，抽水功力十分強勁。抽水唔嫌少，林大輝噚日又向八方透露秘密，話自己都對一個女仔有好感，但絕對唔係愛上佢，個女仔係歌星孫燕姿。林大輝自言係超級粉絲，屋企有間房貼滿孫燕姿相片，晚晚都要聽過佢啲歌先瞓。<br><br>mailto:pf_lee@appledaily.com</p></body></html>