<html><header><meta charset="utf-8"><title>發聲明稱解約冇咁易金牌警告Theresa咪亂噏</title></header><body><h1>發聲明稱解約冇咁易<br>金牌警告Theresa咪亂噏</h1><p>金牌大風內戰未解決。被指受一姐鄧麗欣長期打壓的傅穎（Theresa），上周向公司正式發律師信要求提前解約，並揚言生活難撐食穀種。不過其食穀種言論卻辣金牌，且於昨日發出聲明指Theresa每月平均收入有6位數字，故公司會對失實言論保留法律追究權利。Theresa聞悉後表示會交律師處理，金牌CEO陳輝虹則毫不客氣寸爆Theresa：「唔怪得之佢搵極唔夠使，吓吓搵律師！」</p><p>傅穎和金牌大風之間的是非連月未停過，她和鄧麗欣（Stephy）傳不和是長期積壓的問題，今年中公司高層政變致分黨分派，盛傳Theresa拒與鄭中基的太子黨埋堆而被孤立，情況告急。上周三Theresa出席公開活動時，承認已向金牌發出律師信要求提前解約，其後她接受專訪又聲稱食穀種，只靠積蓄過日。不過金牌對其言論不認同，昨日更向傳媒發放嚴正聲明，列舉三點推翻Theresa的說法。</p><p>力證月入6位數</p><p>該聲明先指Theresa的經理人合約是由金牌與TalentBangLimited共同擁有，所以Theresa提出解約，必須兩間經理人公司共同接納才可實行；其次是金牌一直為她接洽工作，單就過去三個月已為她帶來平均每月超過6位數字的收入；最後是金牌與TalentBang於商討後，對任何人士之失實報道或轉述，保留法律追究權利。<br>金牌CEO陳輝虹昨接受記者查詢時，補充保留法律追究權利的對象，包括「同發放消息有關係嘅人」，意指Theresa。問陳輝虹是否對Theresa的食穀種言論感不滿？他即狂寸Theresa：「符合佢嘅一貫作風，其他嘅唔想評論。」她作風如何？陳輝虹想也不想便說：「多此一舉。」他重申金牌願意無條件解約，但合約涉及金牌、TalentBang及Theresa三方，故他至今也不明白為何Theresa要向金牌發律師信，陳輝虹說：「之前講咗係三方面嘅合約，唔知點解佢咁急要去達到結果，於事無補嘅。」</p><p>「佢搵極唔夠使」</p><p>提到Theresa呻冇收入，陳輝虹則說：「我唔係想隔空罵戰，但呢幾個月佢工作不絕，所以先喺咁多event見到佢，佢講到我哋好似刻意唔同佢接嘢咁，咁對唔住公司啲同事，對同事好唔公平。作為經理人公司，要抽佣金，燈油火蠟都要，冇理由擺個藝人喺度唔接嘢o架。」他又形容Theresa是個很進取的人，「所以積極得滯，冇諗得透切，欲速則不達，都唔使去到律師信。」<br>記者昨聯絡Theresa，她對金牌指其月入有6位數字時反應驚愕，只不停說：「我了解吓先。」其後她以SMS回覆本報：「關於金牌今天發出的聲明，我已交由律師處理，現在不方便作出任何回應。」陳輝虹得悉Theresa要搵律師時，繼續寸爆她：「咁咪好符合佢嘅風格囉，好統一！唔怪得之佢搵極唔夠使，吓吓搵律師。」金牌太子爺鄭中基昨在電話中則說：「根本由頭到尾都冇太子黨，無中生有，而且我同Theresa都唔熟，佢啲嘢關我乜事。」</p><p>傳傅穎過檔星皓</p><p>憑組合Cookies出道、現年25歲的Theresa早於入行時簽下10年死約，據知她與金牌尚餘兩年死約未滿。奈何事件發展至此，她若不堅持求去恐怕更難捱，難怪最近她在網誌中連環吐心聲，前日她寫道：「要準備寫下人生新一章，也希望有您們的祝福，我心也堅定，腦袋也清晰，就是要這樣繼續走下去。」她在另一篇網誌上又以英文暗示已豁出去，「置諸死地而後生，我是時候重生了。」<br>Theresa擺明去意已決，有消息指她曾與星皓接觸，星皓經理人部高層彭淑霞昨日在電話中證實：「大家係有傾過，都見過面，仲傾得好愉快，但其他嘢就唔方便透露。」<br>採訪：丁寧、林妃</p><p>解碼：Paco失勢掀金牌內訌</p><p>傅穎上周向金牌大風發律師信高調求去，昨日就輪到金牌發聲明還擊，兩方關係覆水難收。其實之前所謂的傅穎和鄧麗欣不和互寸之類，僅是事件邊緣的幌子，真正導火線乃涉金牌內政角力。<br>事件源於今年5月，金牌大老闆鄭東漢銳意捧兒子鄭中基上位做CEO，有指鄭中基在父親面前狂篤揸弗人黃栢高（Paco）背脊，嫌他過時，結果Paco被美其名由董事總經理「擢升」為香港區主席，實情被燉冬菇削權，被調離經理人部及唱片部，主管電影部這個無人地帶；至於經理人及唱片兩大部門就由陳輝虹指揮，不過他上任後卻被形容為影子CEO，有說鄭中基才是幕後主腦垂簾聽政，操控生殺大權。<br>隨之而來的是金牌分裂，變成Paco黨及太子黨，後者當頭起自然順我者生，傳是黨員的鄧麗欣、方力申和梁漢文等繼續有運行；但視Paco為恩師的傅穎堅拒埋堆，至今更演變成與公司反目，這與權力鬥爭不無關係。</p><p>水火不容：積怨甚深遭孤立</p><p>被陳輝虹明寸做事「多此一舉」的傅穎，近年與金牌關係惡化，提早離巢其實已醞釀多時。今年6月，Theresa被安排到廣州演出，公司居然沒有助手跟身，Theresa演出時忍不住灑淚。到7月書展，傅穎與宿敵鄧麗欣都有新書推出，但有傳金牌員工向Stephy歌迷廣發短訊撐Stephy場，間接打壓同場的Theresa。直至今年8月，金牌舉行周年餐會，Theresa又被孤立，公司安排她與女新人張芸京及棒棒堂同坐，慘成孤獨精。</p><p>各散東西：昔日曲奇四分九裂</p><p>曾獲金牌力捧的女子組合Cookies，餅仔越切越細，由九個變四個再分拆，現留在餅罐的，只剩下當年隊長鄧麗欣以及相貌最平庸的Kary。<br><br>何綺玲（Elaine）：澳門出生，拆夥後返回澳門完成大學課程。<br><br>蒲茜兒（Serena）：曾與當時未婚的丁子高傳緋聞，離開Cookies後拍過東亞信用卡廣告。<br><br>馬思恆（Helena）：曾到美國讀書，已絕迹娛樂圈。<br><br>陳素瑩（Gloria）：05年盛傳搭上經營汽車出入口生意的有婦之夫Andy，其後到英國修讀金融和會計課程，9月再修讀碩士學位。<br><br>楊愛瑾（Miki）：離開金牌簽約模特兒公司StarzPeople，聲稱兩個月賺六位數字。<br><br>鄧麗欣（Stephy）：出錯字書及患豬流感保持了人氣，但近日被肥媽及吳國敬暗寸其歌藝差。<br><br>區文詩（Angela）：在港台任DJ，曾與Soler成員大孖Julio傳緋聞，現與鈴木仁拍拖。<br><br>傅穎（Theresa）：因一曲全走音的《花吃了這女孩》贏來「傅走音」之名，最近向公司發律師信要求解約。<br><br>吳雨霏（Kary）：金牌改組後仍然有歌唱，算是難能可貴。<br><br>資料來源：《蘋果》資料室</p></body></html>