<html><header><meta charset="utf-8"><title>阿甘活劇 - 左丁山</title></header><body><h1>阿甘活劇 - 左丁山</h1><p>勢估唔到香港會上演一套《阿甘正傳》，由活劇變成鬧劇，仲可能演變成為立法會調查案件㖭，香港納稅人何其不幸，立法會有大事理唔掂，竟要花時間調查阿甘，浪費本來應該處理大問題嘅時間。<br>阿甘與女性助理之間有無愛情，有無性騷擾，有無單方面暗戀，係佢兩人之事，女方如認為有騷擾無愛，應向平機會申訴，或索性民事控告，點會搞到成為民主黨誠信問題o架，民主黨睇嚟係和稀泥政黨，律己寬律他人嚴，處事一塌胡塗。<br>阿甘恨做立法會議員多年，適逢兩老退休（李柱銘、楊森），乘機出選，得慣性投票率之助，由民主黨保送入立法會，又適逢雷曼破產，佢立即踏住雷曼迷債苦主膊頭上位，成為新科議員之中最知名度高，最打得之議員。不知是否因此一朝得志，有少少昏昏哋，兼且請咗一位漂亮女士做助理，咁就self-destruct，死（政治生命）得不明不白。女事主嘅名字，玉照已在《虎報》、《明報》發表，全港皆知咯，左丁山睇到之後，再打探吓，新城電台啲女記者最多回應：「佢係我哋新聞部舊同事，好靚女o架！」中年議員突然搵到一位靚女前記者做助理，危險度甚高，一下把持不定，就容易出事。何況前記者嘅新聞特別容易俾其他記者知道，想包住啲火呀？發夢好過。譬如單憑報紙報導，女事主向民主黨作內部投訴，希望低調處理，點知報紙（《蘋果》）在上星期日已經大事報導，全城街知巷聞，呢啲事邊可以低調處理o架，何況中間仲有位譚香文係咁講嘢呢？<br>阿甘事件引起不少男士議論，一位著名廠家L對左丁山講：「喂，如果我係阿甘，應該點樣處理呀？」在座者聞言，為之我眼望你眼。財務T開玩笑：「甘迺迪搞瑪莉蓮夢露就得，甘乃威與女助理唔知有冇事，但佢係甘乃威呢，講完！」人呢，貴乎有自知之明，出咗事最好學習英文一句：honestyisthebestpolicy。公關Y立即作咗一段台詞：「我係廠家L，我有一位靚女助理，因一時把持不定，對女助理產生好感，曾經向佢講過七、八次，佢表示不滿。我想清楚之後，為免日後出事，於是將呢位能幹女助理辭退，補足賠償，並已向太太講述清楚，佢好諒解我，支持我！事情就係咁。」唔知講完之後，公眾肯唔肯收貨呢？</p></body></html>