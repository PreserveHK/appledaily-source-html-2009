<html><header><meta charset="utf-8"><title>CanonG11　扭芒回歸</title></header><body><h1>CanonG11　扭芒回歸</h1><p>最近Panasonic同OM兩部Micro4/3單鏡機可謂大殺四方，唔少玩家都心動，不過Prosumer級數碼相機仍有位置，好似Canon將會推出G系新機G11，在保留G10優點嘅同時，終於用番個可翻轉嘅屏幕，加上賣價差不多平一半，計落抵玩好多喎！<br><br>記者：許福合<br>攝影：陳陶鈞<br><br>Canon新機G11，任扭任拍。</p><p>雜訊少咗</p><p>Canon嘅G系列都算係老牌型號，而且一向定位都係Prosumer級數碼相機，今次新推出G11仍然係Canon旗艦級機種，並且繼承G系列傳統，好評優點都有保留下來，G11技術雖然唔叫得超前一步，但據傳感光元件會轉用SONY出品嘅CCD，大小同樣係1/1.7"，相片像素會降到1,000萬，不過雜訊表現會更佳，對一般用家來講，千萬像素級相機提高改善相質，應會比繼續提升像素實際得多。相片中嘅粒粒少咗，加上更將最高感光度加到ISO3200，影夜景一類環境自然更輕鬆。</p><p>無HD拍片</p><p>曾幾何時，扭芒有如G系列特色之一，G10無玩扭芒，點計都覺得欠缺甚麼，今次G11終於有番扭芒，高影低拍都方便好多，可惜嘅係雖然屏幕像素都係46萬像素，不過得2.8吋，以旗艦級相機嘅標準，有啲唔夠喉喎！另一個比較失望係，在高清年代，G11拍片竟然仲係得VGA，即係640×480，雖然用H.264編碼，畫質較佳，但未能補救解像度不足嘅缺點。實試過之後，覺得G11因為擁有扭芒，拍攝時會舒服好多，而且使用智能場景模式拍攝，效果亦相當不俗，近攝、影人都識得自己快速轉Mode，加上個良好快門手感，整體仍然相當唔錯。</p><p>試相</p><p>Profile</p><p>感光元件：1,000萬像素CCD<br>光學變焦：5倍<br>感光度：ISO80-3200<br>快門：15-1/4,000秒<br>屏幕：2.8吋<br>體積：112.1×76.2×48.3mm<br>記憶卡：SD/SDHC/MMC<br>電源：NB-7L鋰電池<br>重量：355g<br>查詢：Canon（31912333）</p><p>同場加映S90</p><p>G11之外，S90亦會同期推出。S90曝光之後，絕對有令人眼前一亮嘅感覺，外形相當討好，絕對有力與RicohGR系列鬥潮！講番功能，S90屬1,000萬像素CCD，配一支28-105mm3.8倍光學變焦鏡頭，最正係當鏡頭轉到最廣角，都仍然使用F2.0大光圈，想拍淺景深效果都唔一定要用大機喇！機背有3吋芒，手動拍攝功能齊全，甚至可拍RAW！</p><p>Profile：</p><p>1,000萬像素CCD、3.8倍光學變焦、最高ISO3200、640×480@30FPS拍片、智能型場景</p></body></html>