<html><header><meta charset="utf-8"><title>轆Book：發條橙的骰靈活</title></header><body><h1>轆Book：發條橙的骰靈活</h1><p>Mazda2上年先攞咗個「全年最佳汽車」獎，臨近09年尾又再發力，推出更慳油嘅1.3Max版；換上金屬橙色衣裝，依然充滿的骰小巧特色，揸住佢穿梭大街小巷，簡直好似上咗發條嘅橙咁，可愛得嚟仲相當靈活，無咁易俾大車恰到。<br><br>記者：徐影龍<br>攝影：梁細權　<br>Model：Fion<br><br>Mazda21.3Max表演敏捷穿插。</p><p>毋須花錢　買Option</p><p>香港代理入車通常較大路，黑白銀睇到厭，見到架新版Mazda2，全身閃亮金屬橙色，零舍搶眼吸引，出得切車嚟迎接聖誕去街街Fit晒。依照慣例，特別色大多當Option咁要加錢，點知車價13萬有找，居然包埋呢隻特別焗漆，呢度起碼慳番成萬蚊，當堂對架Mazda21.3Max加分。</p><p>內櫳佈局大變身，整個駕駛艙更圓更有層次，而且波棍變短及貼近司機身邊，操控上有種舒服就手嘅感覺。個人嚟講，最欣賞Mazda車系呢幾年嘅作風，就係不論車價有幾抵玩，跟車標準配備一啲都唔寒酸。今次一樣有驚喜，除咗金屬橙車身，仲有全車包圍、泊車感應器、軚盤多媒體ShortKey、白錶板、AUXin音響插頭等，算係幾大手筆，若果對胎軨無乜要求，原廠15"已OK嘅話，基本上出新車毋須再花錢配Option。</p><p>鬧市穿插易睇位
</p><p>的骰細車格，可能你會覺得90匹馬力不過不失，不過試車時喺將軍澳、秀茂坪至觀塘繞道等地區遊走，起步當然唔會一支箭咁飆，不過已算扯得起，表現比好多1.3L車仔優勝，啪落L波或S波起步，更加包你有意外驚喜。鬧市多人多燈位，小巧車身發揮靈活入彎及過車優點，而且A柱設計不俗，令駕駛視野增闊不少。當轉波密度提升，CVT無段波箱就發揮到好處，上落波段絕對順暢自然。刻意提高轉數，升波時依然無突兀頓挫感，揸同坐都好Smooth好舒服。由於1.3Max有環保減稅優惠，所以12.9萬買到架咁齊料嘅自動波車仔，好抵玩。得一想二咁諗，手波版會唔會平多萬幾蚊咁嚇人呢？Sorry，手波版得1.5L，馬力亦去到103匹，所以車價要$143,990，不過已比同型號自動波版平咗6千蚊。</p><p>Mazda21.3MaxProfile</p><p>引擎：1.349cc直四<br>馬力：90ps/6,000rpm<br>扭力：120Nm/4,000rpm<br>傳動：CVT無段變速波箱<br>售價：$129,990<br>查詢：MazdaHK（28931112）</p></body></html>