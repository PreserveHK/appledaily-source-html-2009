<html><header><meta charset="utf-8"><title>藍光百二　LaughingGor大平賣</title></header><body><h1>藍光百二　LaughingGor大平賣</h1><p>《LaughingGor之變節》落畫有幾耐﹖咁快就出影碟，仲要等都唔使等，DVD和Blu-ray同時出晒；更估唔到係，雙碟版DVD大約$90，Blu-ray加幾草，$120左右就買到。去到相熟碟舖伙記話，Blu-ray賣晒無得你影。Laughing係咪咁多粉絲呀﹖<br><br>記者︰陸俊雄<br>攝影︰陳盛臣<br><br>藍光Laughing大平賣</p><p>畫清聲效誇</p><p>好一套電視電影，真係好似睇緊高清台。《LaughingGor之變節》Blu-ray和DVD的畫質都相當清晰，黑位完全無Noise，而且套戲總傾向打燈打到人臉超光亮，光線來得太Flat的電視感覺。特別係秋生哥妖冶紅唇，再加上經歷時間洗練的皮膚，乜都睇得清楚。至於聲效，Blu-ray係DolbyTrueHD，實試過後只可以用一個「誇」字來形容，無論飛車、伸腳、爆樽，總誇得不太自然。特別係尾場秋生開槍打鎮宇那幕，聲音力度足以打到鎮宇背脊爛晒，而唔係中槍中得咁完整。</p><p>爆樽最好笑</p><p>百二蚊左右一隻Blu-ray，要求唔好太多了，況且劇情都收貨嘅，LaughingGor唔係電視劇咁無賴嘅蠱惑仔。當中有段鎮宇爆Laughing樽的一幕都幾過癮，由酒樽到可樂樽，係樽就爆埋去，搞笑在後尾可樂樽爆極都唔爛，惟有硬「車」埋去。至於另一幕曾志偉吊起幾個辦事不力的嘍囉小角色，笠住膠袋當豬仔咁打，畫面設計幾新鮮。</p><p>Bonus無誠意</p><p>如果平時有睇Making-of習慣的朋友，今次可謂慳番。的確，Bonus佢係有，DVD更係獨立另外一隻碟上，不過真係算罷喇！竟然可以用番在電視出現過的娛樂新聞採訪片段，剪輯成Making-of，馬虎成咁，我寧願無特別收錄好過。唔怪之得出碟速度可以快成咁。</p><p>《LaughingGor之變節》</p></body></html>