<html><header><meta charset="utf-8"><title>轆Book：率先試HondaStreamRST　加隻翼Trend得起</title></header><body><h1>轆Book：率先試HondaStreamRST　<br>加隻翼Trend得起</h1><p>加隻翼，同女人嘢無關，純指Stream全新型號RST，嗰隻型仔尾翼。T即指Trend，RST版係第一次由代理推出市場，由水貨變行貨已經夠撐，再加埋尾頂翼連LED煞車燈，開正年輕車迷追求激新型爆獨特嘅要求，你後知後覺唔緊要，最緊要追得上，做潮人，唔可以Outo架！<br><br>記者：梁美甜<br>攝影：譚盈傑<br>Model：Norain@PureModels</p><p>潮Look撐「水」變「行」
</p><p>StreamRST屬代理首次推出市場行貨車款。其實Stream早於兩個月前已經推出RSZSupreme頂級版。Honda七人車款出名好操控，當中嘅Stream一向有人氣，外形睇得當然都係一大賣點，而RST連個名都話明係Trendy，當然就意味住個樣又型仔咗。新車最型嘅地方當然係隻大頂尾翼以及LED煞車尾燈，加埋豎立式尾燈組，扮Rock扮型都唔會俾人話Out又或者襯唔起。成套Trend-linePackage又點會得隻翼同尾燈組咁齋，單係外觀上就加入唔少新配備，超令灰色15吋合金輪圈，仲有一對霧燈。「霧燈咁普通？」好多年輕車主老友都發現部車多對霧燈係型啲，個人就覺得，無對燈嘅話，頭唇頭泵把總覺得好齋兼帶點平凡！</p><p>基本配備豐富
</p><p>既然部車以Trend稱呼，Trend又有「趨勢」之意，咁，全車內櫳皮椅都加入一條鮮紅色皮飾，由頭貫穿至尾排，豈不可理解為型格新趨勢嘅皮椅式款？<br>紅黑相配對比強烈又具個性，的確予人潮爆型仔感覺，加上RST版前排座椅獨有RST徽章，猶如身份象徵，潮人至愛，加埋好多潮人愛自行加設嘅LED藍光腳踏及DVD後泊鏡連顯示屏幕，新車落地呢啲就已經屬基本配備，唔使多花錢就已經型得起。<br>側鏡睇落細細，實際望落視野夠廣，最重要係平地台車廂設計，坐人載物都好，坐嘅舒服，擺放物件又方便容易得多，就連第三排都一如以往擁有足夠頭、腳空間，坦白講，時下七人車主有幾多係成日都坐足七人呀，反而多數摺合平放作載物之用，夠實際用途廣又唔失禮，切合普遍「付出少少多多要求」嘅心態。</p><p>RS話你知
</p><p>車廠為新車取名時總喜好加入唔同英文字，唔一定每次或每個字都有意思，作為StreamRS車系，大家又知唔知RS本身所代表嘅又係乜東東呢？好簡單，就係RoadSailing，唔知係咪想話呢款車路面表現順滑矯捷如滑浪一般呢？今次加多個T，動感有型嘅個性就更出啦！</p><p>規格</p><p>引擎：1,799cc直四i-VTECLEV<br>馬力：140ps/6,300rpm<br>扭力：17.7kgm/4,300rpm　<br>傳動：五前速自動波<br>售價：$207,880</p><p>同場加映：全新直版Odyssey一樣豪</p><p>代理於五月時率先推出全新第四代Odyssey豪華版，早前更引入第四代Prestige入門版，雖然話係入門版，但睇內櫳鋪陳真係一啲都唔覺係咁齋，全車真皮座椅、桃木紋飾邊、高級音響系統、天窗及八段式電動調校駕駛席等，少咗啲乜？咪無前後擾流及側裙、尾排電動摺椅、個合金輪圈細啲同無霧燈咁囉！</p><p>引擎：2,354cc直四i-VTEC環保引擎<br>馬力：180ps/6,500rpm<br>扭力：22.2kgm/4,500rpm<br>傳動：五前速自動波<br>車價：$319,880</p><p>查詢：合群汽車（23802231）</p></body></html>