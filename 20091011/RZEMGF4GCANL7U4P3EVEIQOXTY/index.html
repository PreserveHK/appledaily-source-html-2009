<html><header><meta charset="utf-8"><title>求驗客手記：唱情歌技驚四座C朗孔慶翔上身 - 求驗客</title></header><body><h1>求驗客手記：唱情歌技驚四座C朗孔慶翔上身 - 求驗客</h1><p>效力西甲聯皇家馬德里嘅葡萄牙翼鋒基斯坦奴朗拿度（C朗），喺球壇呼風喚雨，仲憑俊俏嘅外貌迷倒萬千少女，令不少少男羨慕又妒忌。最近，C朗更加撈過界做情歌王子，喺一個廣告入面大唱情歌，而我求大俠聽過佢嘅歌聲之後，只可以講一句，佢選擇做足球員冇錯囉！</p><p>「佢真係五音不全」</p><p>C朗一向有替葡萄牙BES銀行（BancoEspiritoSanto）拍廣告，而喺最新一輯廣告之中，佢仲大唱拉丁經典情歌《AmorMio》（我的愛人）。由於C朗一向自信過人，喺個廣告入面，佢謝絕幕後代唱，親身上陣，仲彈埋結他；佢唱歌嗰陣仲好投入咁擰頭擰髻，唔聽聲嘅話，真係以為佢拍得住拉丁歌王RickyMartin。點知一聽聲，我求大俠就覺得佢似喺《一夜成名（AmericanIdol）》度唱RickyMartin名曲《SheBangs》嘅孔慶翔（WilliamHung）多啲！<br>連一名唔願透露姓名嘅錄音職員都話：「C朗可能係全球最好嘅球員，但講到唱歌，就同佢嘅球技差得遠，睇嚟佢真係要多多練習，因為佢真係好鬼五音不全。我諗當佢啲隊友睇到廣告出街之後，好可能會笑到佢面黃。」<br>其實唱得好唔好聽，可能係好主觀嘅，所以我求大俠決定一次過將佢呢個廣告（ http://www.youtube.com/watch?v=qD3p_ZEI-CA）、廣告製作特輯（http://www.youtube.com/watch?v=_DvmqOaW188），同埋佢唱情歌（http://www.youtube.com/watch?v=p0_tXhSta48）嘅片段全部獻上，等大家慢慢欣賞同埋自行判斷C朗嘅歌藝啦！ <br><br>C朗情歌本報中文版<br>我的愛人~<br>我會給你無盡的愛~<br>你令我依戀、令我瘋狂~<br>是我活下去的原因~<br>我的愛人~<br>沒有你，我的人生變得空虛~<br>我要經常在你身邊~<br>這樣你眼中就只有我~<br>我的愛人~</p></body></html>