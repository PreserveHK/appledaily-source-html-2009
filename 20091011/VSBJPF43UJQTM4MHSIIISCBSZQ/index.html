<html><header><meta charset="utf-8"><title>尋求第二個意見　較有保障</title></header><body><h1>尋求第二個意見　較有保障</h1><p>【本報訊】聖德肋撒醫院險割錯膽，病人互助組織聯盟副主席張德喜批評醫院疏忽。「無論公立定私家都好，都應該睇晒份報告，醫療人員應該用個心嚟工作。」張德喜對醫護人員粗心大意感到不滿，建議巿民做重大的醫療決定時，要尋求第二名專業人士的意見，今次個案的事主可向醫務委員會投訴。<br>有熟悉掃描部門的人士稱，一般工作量大的掃描部門均不是由醫生輸入掃描結果，「通常係個放射技師做完個影像，打晒針，做好晒啲相，然後就畀個放射科醫生寫報告，睇住片嚟錄音，書記好似默書咁默番出嚟，個醫生應該最後再睇一次先出。」今次事件相信錯手引致，不算罕見。</p><p>醫生：一定要睇埋張片</p><p>有外科醫生指，工作上不能完全依賴放射科專家，「唔可以淨係睇字，一定要睇埋張片，外科同放射科專家係兩個考慮，我哋會諗個手術難度，放射科無睇過個病人，我哋會綜合埋意見，先臨床判斷。」<br>另一名外科醫生也指出，看報告會留意詳細內容，不會單看「意見」欄，「個報告都係人寫，電腦都可以打錯字，如果係膽囊炎，睇吓佢有冇腫，邊度腫，周圍有冇脂肪同疤痕。」<br>他又指：「有啲醫生可能緊張啲，就會叫病人割咗佢。」他說工作上偶然會遇到掃描報告前後矛盾的情況，「醫生應該打番去化驗所問清楚。」</p></body></html>