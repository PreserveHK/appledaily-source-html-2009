<html><header><meta charset="utf-8"><title>舊約未了　火速投星皓Theresa高調開工挑釁金牌</title></header><body><h1>舊約未了　火速投星皓<br>Theresa高調開工挑釁金牌</h1><p>傅穎（Theresa）早前才向金牌大風要求解約，但昨日她已火速出席由胞姊傅娜代為接洽的慈善活動，現場更由新經理人星皓的高層傍實到場，Theresa全程表現風騷，似乎未受合約問題困擾，更順道公開與星皓的合作關係。Theresa不但趁星皓一姐林嘉欣萌去意之時攝位而上，也擺明向舊公司金牌示威兼宣戰，極不畀面。</p><p>傅穎在02年加入女子組合Cookies闖娛樂圈，05年開始獨立發展，其間一直獲金牌大風力捧，但最近卻跟公司意見不合，Theresa日前向公司發律師信提出解約，合約問題仍在解決中，但她已簽約王海峰旗下的星皓做新經理人，涉嫌違反舊約。Theresa昨日高調出席商台與保良局在將軍澳合辦的慈善獎券開售剪綵禮，她表示活動是由胞姊傅娜代為接洽，而新公司星皓更派出高層護駕，擺明要剃舊公司眼眉。<br>雖然金牌前日向傳媒發聲明推翻Theresa的食穀種言論，並指對失實言論保留法律追究權利，Theresa非但沒低調行事，昨日更高調出巡，穿上白色透視露肩上衣配長褲出席慈善活動，身邊更換上星皓經理人部董事總經理彭淑霞（Polly）和兩名同事陪同到場，現場還有近30名fans拉橫額兼吶喊為偶像造勢。</p><p>新公司高層傍到實</p><p>Theresa昨日首度以星皓旗下藝人身份亮相，以勝利香肩示人，狀甚風騷，她主動解釋活動是由胞姊傅娜代為安排，Theresa更由Polly陪同接受訪問，她甫開口便說：「多謝傳媒喺呢段時間對我嘅包容，多謝金牌過去7年嘅栽培，今日係我簽新公司第一日見傳媒，有好多嘢都需要詳細交代。」<br>談到合約由金牌大風和TalentBang同時擁有，解約必須三方同意，Theresa說：「上個月金牌大風主動同傳媒講公開解約嘅事，當日佢哋主動講願意無條件解約，我問過律師嘅意見，要有一個正式嘅回覆，所以出咗律師信畀金牌大風，內容係接受金牌大風嘅offer願意無條件解約。家正式簽新公司，以前嘅事唔會再諗，希望將來有更加好嘅發展。」<br>對於金牌大風前日在聲明中，強調Theresa過去3個月工作不斷，指她月入6位數字收入，Theresa平靜說：「我認為係不實，要攞證據證明一定有，不過我唔方便亦唔想講太多嘢，交畀律師處理。」</p><p>稱合約問題已解決</p><p>金牌CEO陳輝虹寸Theresa愛搵律師解決問題，她早前便向金牌發信交代解約回覆，她說：「我聽律師嘅意見，發咗律師信畀佢哋（金牌）之後，已經係解咗約，係律師咁講畀我聽。」到底金牌收律師信後可有回覆時，Theresa呆一呆地表示前日金牌大風向傳媒的聲明已經是回覆，但記者質疑聲明內容並不代表接納解約，她則說：「我發嘅律師信係有法律效用，我可以簽新公司，我因為聽晒律師嘅意見，做晒自己嘅手續，我家解咗約。」<br>Theresa花在諮詢律師費用，星皓可有提供協助？她說：「舊公司嘅事希望可以自己解決，新公司非常支持將來嘅發展，我家想專心工作，其他嘢交晒畀律師處理。」身邊的Polly插嘴：「唔一定要打官司，仲有其他方法解決，雖然我哋唔清楚簽星皓之前嘅事，但係我哋已經鋪好路，安排佢嘅發展。」</p><p>全家支持轉新公司</p><p>Polly還否認星皓曾給予Theresa一筆生活費，Polly說：「我哋啱啱先簽約，而且呢件事亦啱啱先發生。」問到Theresa會否擔心被指反骨時，她說：「我都係有原因先離開，多謝公司對我嘅栽培，我有我嘅原因。」<br>Theresa這次跳槽，獲全家支持，其姊傅娜昨日接受電話訪問時說：「對於Theresa同公司解約嘅事，家人會全力支持佢，家我個妹會放鬆心情去面對挑戰。」<br>採訪：何慧斯、林妃<br>攝影：黃文成</p><p>陳輝虹：同重婚冇分別</p><p>傅穎求去，更爆出涉嫌違約風波，新經理人星皓老闆王海峰力撐愛將，但舊公司金牌大風CEO陳輝虹卻不願放生，並指會透過法律途徑追究到底。<br>陳輝虹昨日堅稱Theresa與金牌大風仍有合約，他在電話訪問說：「今朝睇咗報道話Theresa同星皓簽咗約，我哋代表律師都發咗信畀Theresa律師，要求佢哋解釋。金牌同Theresa當日白紙黑字正式簽約，但始終解約問題程序都未完成，如果佢簽約另一間新公司，成件事就變成一個違約行為，等同重婚冇分別，我哋會搵律師跟進，不排除採取法律行動，追究到底。香港係一個法治社會，請傅小姐尊重法律。」對於王海峰指會奉陪到底，陳輝虹也絕不退縮說：「好，咁咪法律解決。」<br>採訪：丁寧</p><p>王海峰：佢係我嘅藝人</p><p>星皓日前正式與傅穎簽下8年合約，金牌大風昨則向Theresa發律師信，星皓老闆王海峰昨更力撐她說：「Theresa已經係我公司嘅藝人，家佢同舊公司面臨要對簿公堂，咁公司一定會全力撐佢，喺我立場當然希望雙方可以用一個和平方法解決呢件事，唔使打官司，但如果要打，我哋係會奉陪到底。」</p><p>傅穎赴京進修</p><p>為了讓傅穎裝備好自己，星皓會安排她在年底返北京修讀演戲和唱歌課程，還會給她演唱公司大製作《唐吉可德》的主題曲。對於有傳聞林嘉欣年底約滿星皓將不會再續約，所以才會簽傅穎助陣，但王海峰否認說：「冇呢件事，嘉欣同我公司會繼續合作。」<br>採訪：李全</p><p>專家話<br>律師：金牌冇得追究</p><p>傅穎的合約由金牌大風和TalentBangLimited共同擁有，但合約問題未解決，她已簽約新經理人公司星皓，昨日更由星皓高層陪同出席公開活動，此舉有違約之嫌。<br>Theresa早前向金牌大風要求解約，CEO陳輝虹曾指金牌願無條件解約，Theresa表示已透過律師回覆接受解約，到底這些「隔空承諾」可具法律效力？律師黃國桐昨日說：「陳輝虹向傳媒講嘅嘢，已算announcement（宣佈），等同聲明，同傳媒講嘢就等同全世界講。Theresa單方面經律師向金牌大風發信接受，代表Theresa喺法律程序上係做咗解約嘅動作，可以唔需要再簽解約書。」金牌大風是否仍可循法律途徑追究Theresa違約？黃國桐說：「冇o架啦，因為Theresa有實際行動，但反而TalentBang就可以郁佢。」</p></body></html>