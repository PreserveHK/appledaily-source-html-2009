<html><header><meta charset="utf-8"><title>青心直說：眼明手快炒比亞迪輪 - 胡孟青</title></header><body><h1>青心直說：眼明手快炒比亞迪輪 - 胡孟青</h1><p>幾日前提過美金再散的話，奧巴馬政府可能會振夫綱，出口術挺美元。竟然開口中，第二日各核心官員都一併發表強美元言論，美滙即刻死雞彈，大市即刻點咗穴，畀支烏雲蓋頂嘅槌仔陰燭大家嘆，唔少好友見勢色唔對，都先喺上周五袋袋平安再出發。<br>美方既然出得口術，大家就要有戒心，冷不防熱愛和平嘅奧巴馬無厘頭攞咗諾貝爾獎後，為免全球金融系統再出問題演變成世界大亂，以地球拯救隊姿態強行出手干預滙市，順手回應坊間話佢唔值得攞諾獎冇實質建樹。<br>大膽假設還需小心求證，要再睇定啲美國舉動，但個市咁旺，梗係要繼續谷到行。周末窩輪莊家車輪轉咁搞講座，依然坐無虛席，大部份參與散戶仲話一早已入晒市，對大市突破22000充滿信心，股評人亦講到長升長有咁。<br>的確，每逢再展升浪，總有好消息跟尾，最新就有中央加大QFII額度、匯金又再增持三行。若然美金繼續冇乜表現，資金恐怕會從指數重磅股，轉移戰線去二三線板塊，一方面搵落後股，另一方面追捧超級強勢股。</p><p>衍生產品纏身　買盤勁</p><p>超級強勢嘅當然唔係幾隻重磅股中移動（941）、港交所（388）及滙豐控股（005），而係升到你唔信嘅比亞迪（1211）、調整極都唔出下跌裂口嘅騰訊控股（700）等等。你可能會話，股價升咗咁多，家再追實摸頂，於是體貼嘅窩輪莊家最近都好積極推出呢啲以往對冲極難嘅輪應市。<br>既然對冲難，點解突然又有輪可推？皆因投行開始做番呢類股份嘅衍生工具，好以ELN、Accumulator之類，而且形式千變萬化。<br>呢啲場外衍生產品出現，既表明專業投資者、大孖沙對大市睇法偏好，而且呢次唔再只係同傳統幾隻藍籌股掛鈎，更反映專業投資者嘅風險胃納有幾闊。所以呢類有幾百樣衍生產品纏身嘅股份，逢低都有買盤支持吸納，睇落長升長有，因為莊家要買、基金要買，連散戶都要買，股價根本唔使再用基本因素去睇，索性當坐音樂椅，鬥反應快。<br>胡孟青</p></body></html>