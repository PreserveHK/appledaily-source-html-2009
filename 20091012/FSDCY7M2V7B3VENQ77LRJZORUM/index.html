<html><header><meta charset="utf-8"><title>敏妮Talk：收錢睇廣告 - 溫敏妮</title></header><body><h1>敏妮Talk：收錢睇廣告 - 溫敏妮</h1><p>相信好多朋友都好似敏妮一樣，極端抗拒手提電話嘅宣傳滋擾。不過近日契大佬Kenny同UncleRay就好期待收到SMS廣告，原因係收一個廣告佢哋就賺一蚊。「邊有咁大隻蛤乸隨街跳！」<br>之前已有報道講呢個賺錢模式，簡單嚟講，開發呢個businessmodel嘅人針對大家都唔鍾意收手提電話「硬銷」廣告，諗咗解決方法，香港人最實際，睇完SMS廣告有錢收咪睇囉！嗰位開發人兄就同廣告客戶傾，手機機主每收一條SMS廣告，廣告商要畀兩蚊呢位人兄，佢分一蚊畀接收呢條廣告嘅手機機主，自己袋一蚊，當然扣埋燈油火蠟成本開支，實際落袋得6毫，但發1條廣告畀1個機主就6毫，100個手機機主每個收100條廣告短訊就係6000蚊。</p><p>漏洞靠大家監察</p><p>越多人參與，開發人兄賺得越多，要令多啲人參與，最快嘅方法又係用錢嚟吸引人，所以推出咗個推薦人計劃，已經參與接收廣告嘅手機機主如果介紹人參加，到某個數目就有獎金，如果參加人數達到更高數目，仲可以喺呢啲「下線」嘅營業額中分紅。<br>成個concept好簡單，敏妮上網睇過呢間公司嘅介紹，佢實牙實齒話唔會將參加者嘅資料賣畀人，又話參加者可以隨時要求中止。敏妮衡量過，由於唔需要畀會費，又唔會好似層壓式推銷咁要先買一堆貨，喺最差情況下最大損失係個網站攞咗參加者嘅私人資料，包括姓名、地址、電話、出生年月等。暫時嚟講，敏妮仲未見到有乜「破綻」，所以亦都「落叠」參加，但都係嗰句「小心駛得萬年船」，所以敏妮借呢個專欄講吓呢盤生意，如果真係搵money嘅，大家分享，如果有乜漏洞，亦有大家一齊「監察」。<br>溫敏妮</p></body></html>