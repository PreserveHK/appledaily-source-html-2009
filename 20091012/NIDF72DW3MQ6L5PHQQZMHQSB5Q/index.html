<html><header><meta charset="utf-8"><title>中環在線紀勤環遊世界做show　周四抵港向滙豐員工演講 - 李華華</title></header><body><h1>中環在線<br>紀勤環遊世界做show　周四抵港向滙豐員工演講 - 李華華</h1><p>明年2月起就長駐本港嘅獅子行集團CEO紀勤，睇嚟唔使等出年，已經好心急要擁抱大中華，呢位出名快人快語，講嘢媲美AK47掃射速度、管治作風好似行軍領兵咁雷厲風行嘅滙控「大腦」，華華聽聞，佢又要坐住架私人飛機，展開「八十日環遊世界」嘅「CEO巡迴之旅」（roadshow）。<br>如無改動，紀勤呢個禮拜四即係15號，佢應該會路經香港，喺九展向滙豐集團中高層員工，舉行閉門演講，估計話題一定離唔開滙控啱啱宣佈嘅世紀半遷冊壯舉。</p><p>三年前曾作巡迴路演</p><p>紀勤做事鍾意親力親為，係人都知，舊年喺本港主持非正式股東大會，佢連小股東有關茶點混亂嘅投訴，都承諾「會同霍嘉治（滙豐亞太行政總裁）一齊處理」。<br>家吓獅子行軸心西向東移，紀勤梗係唔會放過，同呢個增長引擎地嘅每位員工，一分一秒嘅溝通機會。<br>華華仲記得，紀勤就任集團「二班」無耐，就喺06年8月底，坐住滙豐嘅私人飛機（原屬滙融前主席WilliamAldinger所使用），以12日近乎音速時間，橫掃旗下23個有經營業務嘅城市，涉足共6.3萬公里，由拉丁美洲起行，以北京為終站，巡迴路演。</p></body></html>