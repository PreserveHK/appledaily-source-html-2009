<html><header><meta charset="utf-8"><title>鏡頭搞搞震　平民扮大導</title></header><body><h1>鏡頭搞搞震　平民扮大導</h1><p>好多相機同手機都有拍片功能，玩家們閒時拍吓片與朋友分享的確一樂也，不過好多時影片畫質認真麻麻，其實想當「大導演」都唔一定要大投資，JVC新出嘅高清攝錄機GZ-HM400，就有齊好多專業級攝錄機功能，加上全高清畫質，交足貨之餘，都仍然係萬元樓下有交易，係一部平民級嘅專業攝錄機。<br><br>記者：許福合<br>攝影：梁細權<br>Model：Sansu@PureModels</p><p>無插值輸出</p><p>今次JVC出新機，有個特別之處，佢叫做GZ-HM400數碼攝錄相機，從外形睇明顯係部攝錄機，但偏偏要叫佢做相機，可以見到對影相功能份外有信心。原因係此機使用1,030萬像素1/2.33CMOS，除咗可輸出到全高清影片外，最勁係可以無插值方式拍攝900萬像素相片，要知道好多手提攝錄機雖然有攝影功能，但要用插值拉大而成嘅相片，相質自然唔多合格。GZ-HM400相質可以追上數碼相機嘅同時，鏡頭用上支大口徑46mmKONICAMINOLTA鏡頭，有10倍光學變焦，同時會使用一個新光學防震系統OIS，組件設於鏡頭入口位，機身晃動時會持續進行校正，留意鏡頭就會見到，都幾特別o架！</p><p>雙記憶儲存</p><p>講起拍高清片，對記憶容量自然特別高啲，今次GZ-HM400當使用高清格式拍攝時，會使用AVCHD格式，檔案體積比較大，所以機身就內置有32GB記憶體，唔夠用仲可以加張32GBSD/SDHC卡，加埋成64GB，可以拍到5、6個小時嘅高清片。留意快門鍵旁邊有專業機才有嘅功能，如光圈先決、快門先決及可讓用家自訂嘅用家先決，拍攝時可更方便地按需要同場地而選擇。而聲音方面更首次加入一向應用在高階音響嘅K2技術，聲音收錄及壓縮後，仍有大部份原音嘅水準，重播時現場感就更佳。其他實用功能仲包括15fps拍攝900萬像相片、高速錄影、同時攝錄及影相等，揸住佢扮導演完全無問題。</p><p>試相</p><p>雖然GZ-HM400係攝錄機，不過相片認真唔錯，值得睇睇。</p><p>JVCGZ-HM400Profile</p><p>影片格式：AVCHDMPEG4AVC/H.264<br>相片格式：JPEG<br>影像感應器：1/2.33"1,030萬像素CMOS<br>光學變焦：10倍<br>攝錄模式：1,920×1,080i<br>屏幕：2.8"<br>記憶：內置32GB+最高32GBSD/SDHC<br>體積：67×72×141mm<br>重量：485g<br>查詢：JVC（27328220）</p><p>同場加映CU-VS100播片機</p><p>用GZ-HM400拍咗咁多片，梗係想即刻喺電視睇番，除咗直駁電視外，亦可使用播片機播放。不過現時好多播片機都未能全面支援AVCHD格式，而JVCCU-VS100在播放AVCHD完全可應付自如，而且同時可對應其他格式，如MPEG2、MPEG4、MP3/WAV、JPEG等。機身上設有雙SD卡槽，插入記憶卡即可播放，而且仲可以卡過卡！</p></body></html>