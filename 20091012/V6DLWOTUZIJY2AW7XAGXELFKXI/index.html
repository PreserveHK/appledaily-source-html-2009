<html><header><meta charset="utf-8"><title>夠Car事：NissanSkylineCrossover鐵人揀車　睇得威得十項全能</title></header><body><h1>夠Car事：NissanSkylineCrossover<br>鐵人揀車　睇得威得十項全能</h1><p>今日嚟咗四個「鐵人」，正備戰三項鐵人賽嘅Osman、Eddie、啤梨同區俊濤。而我哋嘅主題係：孖住去操練嘅最佳車拍檔。結論係：有線條、有內涵、要斯文、要搶鏡……我多次重申：「講車呀！」但無耐，佢哋又講到女人……<br><br>記者：梁美甜<br>攝影：楊錦文<br><br>服裝提供（EO2、啤梨、區俊濤）：Reebok　<br>手錶：Technomarine　<br>眼鏡：Oakley　<br>髮型：Jean@Orient4（啤梨）/John@Headquarter（區俊濤）<br><br>四猛男講車不忘講女人。</p><p>主要乘客：單車</p><p>男人揀車，個個都有一番理論同見解，加上呢班男人仲係鍾意做運動，兼夾準備參加下星期香港舉行嘅三項鐵人賽事，當下備戰又會揀邊類車做Partner，孖住去操練呢？「要夠大裝嘢多，起碼要放得落單車啦！」EO2嘅Eddie即刻搶答，區俊濤（ToTo）即時附和：「部車唔夠大都要安番個單車架落去啦！」反而EO2嘅Osman有另一番見解：「就算部車夠大，但只得雙門嘅話，咪又係唔方便放嘢。」有道理。「乜都假！做完運動好熱，要唞凉，所以最緊要係部冷氣勁就真！」好明顯啤梨係幾個人之中最唔捱得啦！勢估唔到Osman突然爆出一句，首次得到全場人士拍手附和，係咩？「最緊要有個司機至真！」做完運動體力透支，手軟腳軟，有個司機代勞又真係舒服得多嘅，又難怪取得全場共識。</p><p>有內涵又搶鏡</p><p>「又要啱操練用，又要代步，揀部咩車至好？」幾個男人你一言我一語，得出嘅結論係：「身高內櫳大、`承載量大、四驅至好、尾廂又要放到單車泳衣物品等。仲要有線條、有內涵、要斯文、要搶鏡……」我開始疑惑，呢幾個男人究竟係講緊車定係女人呢？「梗係車啦！」咁簡單嚟講，即係要大要靚又要型兼四驅好力，係咪？「最好……」停！「呢部NissanSkylineCrossover上個月至正式登陸，全新車型，斯文外形具線條，Skyline底盤330匹馬力連四驅功能，性能高即係有內涵啦……」我未講完班男人就已經走晒去睇車，仲圍埋講到眉飛色舞㖭。<br>男人對車同運動真係好熱衷，Eddie都話今年大家喺體育版同車版中出現得比喺娛樂版多，當然，佢哋依然會娛樂大家。「年尾會參與《極速18米》舞台劇同埋遲啲會擔任亞姐表演嘉賓……」Eddie話。而啤梨就突然爆響口：「我們結婚了！」原來係佢嘅新歌啫。「我都作緊曲。」ToTo緊接道。你以為個個一本正經講車講工作？錯晒，事實係，採訪加拍攝嘅幾個鐘頭入面，呢幾位男士無論講任何話題，最後都變成同女人有關。我會咁諗：都無可厚非！</p><p>規格</p><p>引擎：3,698ccV6<br>馬力：330ps/7,000rpm<br>扭力：36.8kgm/5,200rpm<br>傳動：七前速加減波，四驅<br>售價：$538,000起<br>查詢：富利堡（28776700）</p></body></html>