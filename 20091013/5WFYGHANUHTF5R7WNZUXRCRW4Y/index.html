<html><header><meta charset="utf-8"><title>青心直說：黃金周賽後檢討首選家電股 - 胡孟青</title></header><body><h1>青心直說：黃金周賽後檢討首選家電股 - 胡孟青</h1><p>市場一面倒熱炒黃金周行情，單睇賬面確係見到零售銷貨量增長相當唔錯，但細心睇就會發現，增長動力主要來自「家電下鄉」政策刺激及一眾餐飲業服務股，其他沒有補貼的，例如房地產仍係價升量跌。<br>大市高處不勝寒，資金流向穩陣有得升嘅板塊，內需股又輪流炒落後。要炒家電下鄉，冇得買A股蘇寧、美的，買國美（493）又怕被佢飄忽嘅個性震走，惟有吼叮噹馬頭嘅死敵海爾電器（1169）。<br>不過炒時炒，要先搞清楚炒緊乜。海爾電器同A股嘅青島海爾雖同屬海爾集團旗下，但業務大不相同。青島海爾負責生產空調同冰箱，1169就負責洗衣機同熱水器生產，超過七成收入來源係洗衣機，佢哋最近仲推出新研製嘅洗衣機，聲稱係全世界最靜同唔會喺乾衫時「走來走去」。<br>目前1169最大競爭對手係美的，因為佢喺年頭併購咗榮士達同旗下嘅小天鵝，美的於國內的洗衣機市場佔有率，即時由不足1%急升至超過28%，步步進逼海爾電器32%市佔率嘅一哥地位。</p><p>海爾水頭足炒整合</p><p>其實，海爾集團一直靜靜雞進行重組。去年6月，青島海爾收購海爾電器20.1%股權，有內地證券行估計，青島海爾將逐步增持至唔超過三成，其後再部署下一步整合計劃。<br>不過即使喺未有增持消息出台前，青島海爾已得監管部門批准，對49名高級管理層派Option作激勵，認股權會派足5年，按現時對股價約有36%折讓計，都幾有鼓勵性。不過要達到盈利表現要求都唔易，因為白紙黑字寫明以後每年公司年複合增長率超碼要有18%，比對手海信電器的14%仲要高，希望可以扭轉利潤表現較美的同格力電器落後嘅局面。<br>海爾本身業績唔差，上半年純利升27%，毛利更大幅改善5.3個百分點至34%，單係現金都有超過10億元，負債比率亦減至11%。有整合又有增持概念，加上人民幣水頭充裕，單係呢10億元現金，折現每股都值成四毫幾五毫子。股價上升軌已成，且三線滙聚向上分散，股價破頂指日可待。<br>胡孟青</p></body></html>