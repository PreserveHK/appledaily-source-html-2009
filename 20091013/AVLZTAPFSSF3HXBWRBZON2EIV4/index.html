<html><header><meta charset="utf-8"><title>夠Car事：揀出靚波子　天幕Targa夠硬淨</title></header><body><h1>夠Car事：揀出靚波子　天幕Targa夠硬淨</h1><p>保時捷係唔少男人嘅DreamCar，不過911家族勁多後繼Models，又分尾驅同四驅，仲有風冷水冷等衍生車種，型號多到爆，都幾頭痛。我今日就為實現夢想鋪路，了解吓點揀一部Fit晒自己嘅靚波子，原來，搞清型號，係第一步。<br><br>記者：徐影龍　<br>攝影：陳盛臣　<br>Model：Polly@PureModels</p><p>今日我尋找DreamCar嘅地點係灣仔壹號車場，呢度靚車唔少，Porsche唔同車系都搵到，算係款式幾齊嘅二手車場。</p><p>弧形天幕最值錢996Targa4S</p><p>Targa最值錢之處，首推由頂去到尾嘅特大天幕玻璃，明明單門波子內櫳都係咁上下，明明2＋2坐足四個會逼狹，但就係有個玻璃天幕，令全車人都多咗份開揚感，就算坐後排都係一種享受。大塊弧形玻璃仲可以全自動向後收起，遊車河時生風吹入車內，再吸啖郊外新鮮空氣，效果可媲美開篷車。咪以為玻璃頂唔穩陣，塊天幕特別加厚咗，四條柱位亦作強化加硬，安全有保證。
</p><p>規格</p><p>引擎：3,800ccNA引擎<br>馬力：385hp<br>傳動：7速Tiptronic半自動波<br>首次登記：07年<br>當年新車價：約$2,000,000<br>現時二手價：$1,380,000（a）
</p><p>新淨低里數Cayman</p><p>09年出牌，只行咗3,000公里，可算係極之新淨企理。特別內櫳配色、18"S軨等亦係賣點之一。<br><br>09年首次登記/2,700cc/+-波箱<br>二手價$798,000（b）
</p><p>Turbo打孖上996Turbo</p><p>Turbo版Porsche必定配四驅系統，仲要係TwinTurbo，路面表現具爆炸力兼更穩定，年份唔算新但相當齊料抵玩。<br><br>01年首次登記/3,600cc/+-波箱<br>二手價$698,000（a）
</p><p>遊車河之選CarreraConvertible</p><p>開篷版Carrera，包含軟篷頂、BOSE音響，仲要係自動波，讓你專心享受遊車河樂趣，絕對係速度與享樂嘅結合。<br><br>07年首次登記/3,600cc/+-波箱<br>二手價$1,298,000（b）
</p><p>S版更好力CarreraS</p><p>超經典青蛙頭燈，加大200cc嘅S版更為Powerful，19"合金軨、天窗等Option配件亦頗為吸引。<br><br>07年首次登記/3,800cc/+-波箱<br>二手價$1,280,000（b）
</p><p>搞清型號最重要</p><p>買二手車，最怕Sales隱惡揚善搵老襯，劈頭第一句問名車匯營業主任Albert，究竟點避開呢類呃人陷阱。「其實Porsche造車技術真係世界頂級，莫講車架、引擎勁襟捱，就算細部零件同設備都唔易壞，二手車嚟講最值得信賴。反而係搞清型號，搵出符合自己要求嘅車款重緊要。</p><p>1.多個S勁好多</p><p>「揀二手波子最頭痛嘅，係唔知邊架先啱自己，單單911家族都有多款型號，每款又分C2（後驅）、C4（四驅），揸法已經好唔同。若果型號後面有個S嘅，即係多200cc，達到波子尾偈嘅3.8L極限，馬力大啲同加咗Option，二手叫價亦會高少少。」
</p><p>2.風冷狂野水冷寧靜</p><p>「細分落去，仲有開篷同硬頂版，即係一架9××，已經有8種型號。值得一提係波子分別採用過風冷同水冷Cooler，風冷（如993、964）引擎聲會雄厚啲，性能表現較為狂野，而水冷（如996）就有低廢氣同較寧靜嘅優點，又係兩種唔同風格，買家最緊要了解自己鍾意乜嘢揸法。」
</p><p>查詢：<br>（a）FormulaWon（31102718）　<br>（b）新法車行（31130669）</p></body></html>