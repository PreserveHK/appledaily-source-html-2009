<html><header><meta charset="utf-8"><title>中環在線：中移用百萬誘全民幫拖 - 李華華</title></header><body><h1>中環在線：中移用百萬誘全民幫拖 - 李華華</h1><p>祖國3個電訊商爭3G個餅真係爭到無所不用其極！好似中移動（941）咁，近日響佢個開發者區發佈公告，宣佈推出一個「開發者百萬重獎計劃」，激勵啲人同企業，幫佢開發手機應用軟件，等多的用戶可以用，間接帶動手機下載量。計劃仲包括「冲線激勵」同「開發扶持」兩種方式，兩種激勵仲可以累積！<br>針對企業開發者，最高獎勵係軟件首先達到10萬次下載應用，就可以攞到10萬蚊人仔獎金；個人開發者方面，每一個應用首先到達5萬次下載，亦可得5萬蚊人仔！<br>well，錢雖則唔係萬能，10萬蚊話多唔多，話少唔少，但正所謂「有錢能使鬼推磨」，祖國最多係咩？係人（同人才）嘛，中移動能夠諗出呢條動員人民力量嘅好橋，有理由相信佢仲會穩坐一哥地位囉！</p></body></html>