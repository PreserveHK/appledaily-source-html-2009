<html><header><meta charset="utf-8"><title>請高夫人保重 - 左丁山</title></header><body><h1>請高夫人保重 - 左丁山</h1><p>香港記者飛到加州，到山景市訪問高錕教授夫婦，大家爭新聞，使出渾身解數，係典型香港拼搏作風。山景市（MountainView）距離三藩市大約一小時車程。十年前左丁山初到此地，走出三藩市國際機場，租車向南行，半小時後就到。住咗個幾禮拜，發覺此市面積不大，約莫等於沙田，人口不多，高樓大廈寥寥可數，主要係住宅區，生活寧靜，當時再向南行十幾分鐘就到Sunnyvale與Cupertino，雅虎與蘋果電腦名震天下，分別在此兩市做基地；向南走半小時就係聖荷西，朋友投資A在山景城以北嘅PaloAlto做投資生意，就對左丁山講：「喺山景市條大街Castro食中菜，好可能碰到喬布斯、楊致遠呢啲大名人o架。」如果當時識得加入一間新公司，叫做Google嘅做事，咁就發達啦。</p><p>高教授自香港移居山景市，與住在矽谷啲兒女相近，好有邏輯，何況此地嘅空氣比香港好得太多咯，對老人家健康有利。況且高教授擁有英美雙重國籍，美國人過咗六十五歲，就可享受Medicare嘅醫療福利，彼邦啲長者照顧系統遠比香港有組織性，高教授既然患上老人癡呆，定居山景市勝於住在跑馬地。唯一可嘆者，就係從電視台訪問（已上YouTube）所見，高夫人講到幾乎眼濕濕，結婚五十年，相敬如賓，照顧丈夫無微不至，讓佢安心從事研究，突登上世界學術最高殿堂──諾貝爾獎得獎人名列──點知老來更多焦慮，慨嘆那個人已經走了。高教授仍然純真可愛，只是不再是科學家高錕了，再不是能夠由淺入深，化繁為簡咁介紹光纖嘅高錕校長了。左丁山睇到心痛，忽發奇想，假如高夫人願意，可以搬返香港新界寧靜地方居住，請菲傭打理日常生活，不用高夫人操心，再請中大醫學院啲專家照料健康，是否對兩位長者都可以好一點？你知啦，退休教授在美國根本冇可能負擔起一位家居女傭。高教授從來在金錢方面不富有，左丁山講句，各方唔好太過期望高教授捐出諾貝爾獎獎金七十萬美元，畢竟佢有長期病患，留個錢喺身邊，點解唔好？當然，如果佢哋願意捐嘅話，我哋益覺其人格高尚，超凡入聖。</p></body></html>