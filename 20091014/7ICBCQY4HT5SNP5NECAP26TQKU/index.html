<html><header><meta charset="utf-8"><title>股路縱橫：大落後股異動　港建短炒有機 - 郭兆誠</title></header><body><h1>股路縱橫：大落後股異動　港建短炒有機 - 郭兆誠</h1><p>港股繼續上，恒指一度上升380點，但尾段沽壓轉重，收市報21467，進賬168點，期指尾段更推低，升得18點，由高水變低水。<br>航天控股（031）越升越有，最高搶上1.29元，回收1.22元，升7%，成交大增到1.17億股，上月17日推介時股價0.87元，以昨日高價計，升達48%，已達標。航天有大項目，又重組，前景大好，短線已獲利，候調整完成再部署。<br>香港建設（190）大半年來在0.50至0.75元間上落，冇升過。年初股價0.67元，昨日亦係呢個價，但期間恒指由15043升到21467，升42.7%，唔好諗港建特別強勢，就算拍住大市升幅，股價已可見0.95元。<br>港建實在大落後得好吸引。上年度（12月年結）蝕大本，虧損26.46億元，主要係為投資同發展項目進行大減值，但今年情況已大為好轉，單係大減值之後，每股資產淨值仍有1.45元（09年6月底計），股價大幅折讓53%。今年上半年，集團營業額1.73億元，升55%，股東應佔溢利3.77億元，升28.6%，每股盈利4.6仙；期內有其他收入1.17億元及資產減值撥回3.2億元，而去年同期的其他收入則有8.86億元。</p><p>每股持現金29.7仙</p><p>集團財況健全，在中期結算日，手頭現金有24.5億元，或每股29.7仙，資產負債比率只係9.4%。<br>港建業務單純，只有兩瓣，就係內地房地產同新能源，內房今年已回暖，而中央亦會大力催谷同扶持新能源發展，港建可說「食正條水」。集團現時有8個地產發展項目，賬面值58.8億元，明年開始分批落成，盈利將會急升。<br>在07年大旺市時，港建引入基金股東，成功以2.05元配股集資數十億元，現時大股東黃氏家族及兩大基金合共持股逾72%，雖經歷金融海嘯冲擊，但基金持股有多冇少，對公司前景有幾大信心，可以得見。基金投資看長線，兩年了，港建昨天見有異動，升4仙，成交大增到5000多萬股，要留意了。<br>郭兆誠</p></body></html>