<html><header><meta charset="utf-8"><title>隔牆有耳：o靚模talk出科大宮心計 - 李八方</title></header><body><h1>隔牆有耳：o靚模talk出科大宮心計 - 李八方</h1><p>o靚模周秀娜去科大講Talk單嘢餘波未了，周小姐冇乜墨水露晒底，滿口理論嘅教授李小良被人鬧問題刁鑽，佢句「梳理」都變埋網上潮語，真係難為咗請佢哋去對談嘅科大理學院。八方知道，自從理學院請周秀娜嘅消息出街，好多人打電話去理學院表達不滿，本來應付外面嘅衞道朋友已經好忙碌，點知原來校內一樣有唔少人睇唔過眼，腹背受敵嘅滋味真係唔好受。<br>有人向八方報料，指科大工商管理學院副院長吳麗萍知道周小姐會去科大後，喺自己個Blog度寫咗篇文，好不以為然咁話相信好多人都知道呢個o靚模講座，唔使佢幫手做宣傳都肯定會全場滿座。吳院長又話睇到張宣傳poster嗰陣覺得好愕然，滿腦疑問：點解理學院要搵o靚模到場？教育價值喺邊？學生可以學到乜嘢？而講座又會對學生以至公眾帶嚟乜嘢訊息？</p><p>學院明爭暗鬥白熱化</p><p>吳院長又話，好多工管學生都希望校方邀請大人物同佢哋講Talk，但係佢從來冇考慮過請o靚模，可能理學院嘅人比佢思想更開放咁話。請o靚模出席講座備受爭議，吳院長稱自己對此唔感興趣，所以唔會去聽Talk，但唔介意學生聽完後同佢分享。<br>唔likeo靚模殺入科大寫到咁白，擺明唔畀面理學院啫。有科大中人稱，o靚模講座呢單嘢，令校內嘅明爭暗鬥白熱化真係始料不及。工商管理學院同理學院向來係科大兩大王牌，取錄嘅都係尖子，而近年商學院MBA同EMBA課程國際知名，理學院好似受冷落，點知一個o靚模就搶盡風頭，校內其他學者、教授看在眼裏別有滋味係可以理解。<br>據講除咗理學院，其實校內某啲學院都曾經度過呢條o靚模橋，可惜被人捷足先登，周秀娜最終應理學院邀請，至於有冇人因為咁而眼紅，校內人士聲言唔知，八方都無可奉告。熟識吳院長嘅學者指佢性格直率，喺網上表態，相信都講出唔少學者心聲，怕且o靚模講座風波仲有下文，呢場科大宮心計應該好戲陸續有來，好多人已經買定花生等睇戲。<br>mailto:pf_lee@appledaily.com</p></body></html>