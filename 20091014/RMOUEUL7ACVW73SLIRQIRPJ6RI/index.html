<html><header><meta charset="utf-8"><title>隔牆有耳：熊貓會副會長做雙面人 - 李八方</title></header><body><h1>隔牆有耳：熊貓會副會長做雙面人 - 李八方</h1><p>港珠澳大橋份環評報告，各環保團體都十分關注，事緣份報告做得好渣，好多問題例如保育中華白海豚或噪音滋擾等等問題，都未作出令人滿意交代。當中以向來甚少發聲嘅富貴環團世界自然基金會（俗稱熊貓會）就最積極，早個月先聯同一批關注人士開記者會。<br>不過，向公眾大大聲表達關注，同喺諮詢架構內表態絕對係兩回事。日前環境諮詢委員會開會傾呢單嘢，作為熊貓會副會長嘅捷成漢（HansMichaelJebsen），竟然唔聲唔聲支持通過份環評報告，有份開會嘅人透露，當傾到熊貓會最緊張嘅中華白海豚問題時，捷成漢講咗幾句，最後投票就跟大隊同大圍一齊支持通過。<br>最搞鬼係環評通過當晚，熊貓會即時出聲明，對通過環評報告表示極度失望。有環保人士對熊貓會表裏不一好疑惑，唔通佢哋精神分裂？八方搵過基金會，佢哋話捷成漢出外公幹，未能了解詳情，不過佢哋強調，捷成漢係以個人身份獲委任為環諮會成員，基金會依然對事件感失望。</p></body></html>