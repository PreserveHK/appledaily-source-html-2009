<html><header><meta charset="utf-8"><title>夠Car事：瘋狂版MINI嚇怕Rock女</title></header><body><h1>夠Car事：瘋狂版MINI嚇怕Rock女</h1><p>我會叫麥家瑜（KEEva）做樂壇特別版新人。特別在個英文名、特別在黃貫中幫佢作曲、特別在可愛少女竟愛Rock。特別嘅KEEva，原來仲鍾意特別嘢，咁呢架MINI特別版係佢杯茶啦。點知KEEva俾MINI靚樣迷倒，但就無膽馴野馬！<br><br>記者：許維雅<br>攝影：陳盛臣</p><p>無膽馴野馬
</p><p>隻身由加拿大回流香港加入樂壇發展歌唱事業，佢令人最有印象嘅新聞就係爸爸係出色嘅音樂人，KEEva不避以此作話題，眼神還帶有一點點敬意。「香港以前唔多Studio，爸爸嗰間有好多歌星樂隊會嚟錄音夾Band，Beyond係其中之一，所以細細個已經日日聽住BandSound大，潛移默化之下，家特別鍾意RockMusic。」講完音樂，係時候講車，成日有人話喺加拿大無車代步有如跛，斷估KEEva手車唔會差得去邊。點知呢朵溫室小花立刻原形畢露，騰晒雞擔心要佢試辣車露兩手，「我以前喺加拿大都會揸車返學，但返到香港未揸過，啲路太窄，好驚，一有車逼我就會嚇死。」呢架MINIJCW特別版最特別嘅地方，就係由JohnCooperWorks親自操刀重新Tune過副偈，加大Turbo，將馬力提升至211匹，啟動埋個SportMode，直頭好似隻野馬咁強勁飛馳，KEEva最終唔敢親自上陣實在有啲嘥料。
</p><p>貪型扮反叛</p><p>雖然喺加拿大日日揸住架ToyotaMatrix周圍去，但亦不難明白KEEva揸車會如此驚青，因為訪問中多次提到嘅「唔俾」都不能盡錄，「屋企人唔俾我16歲時去考牌，太細個揸車會危險。」「爸爸唔俾我買黑色車，話路黑易出事。」KEEva曾經好想買部粉紅色MINICooper，最終都因為「唔俾」而告吹，「佢哋話細車有意外時會危險啲。」吓……不過KEEva談車只論其貌不論其速，見到呢部火紅MINI一樣表現興奮。「MINI嘅外形真係好百搭，可愛又得，型又得，呢部JCW版嘅紅黑配搭又有啲古典跑車味，仲要係特別版，真係引死我。等我摸熟少少香港啲路，都好想買番架MINI，不過就可能會買黑色，夠型。」KEEva終於流露出些少少女嘅反叛。愛型倒不如考慮吓呢架型到盡嘅JCW版啦！有跑味又造型特別嘅泵把同尾翼，又有大量碳纖粉飾，夠晒惡相。想再特別啲，JCW版有好多獨有配件，好似轉波提示燈同跑車桶椅等，都係唔少JCW版車主嘅熱門選擇。
</p><p>規格</p><p>引擎：1,598cc直四DOHC配Turbo<br>馬力：211hp/6,000rpm<br>扭力：280Nm/1,950rpm<br>傳動：6前速手波，前驅<br>售價：$418,800<br>查詢：32199020（MINIHK）</p></body></html>