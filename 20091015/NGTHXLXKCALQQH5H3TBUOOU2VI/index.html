<html><header><meta charset="utf-8"><title>18米鉄人　保衞神戶</title></header><body><h1>18米鉄人　保衞神戶</h1><p>繼高達在台場發完青光後，終於輪到另一經典──鉄人28，登陸神戶新長田。另一邊廂，京都有「週刊少年」50年展，手塚治虫的吹氣阿童木，亦在名古屋現身。同一時間，五十年代漫畫經典全在關西強勢回歸。<br><br>記者、攝影：吳允冲（部份為資料圖片）<br><br>18米高鉄人28登陸神戶，還帶埋很多有趣絕版的精品玩具㖭。</p><p>兩個月大巨人
</p><p>神戶從來不是熱門旅遊點，今次鉄人28降臨，即時人氣急升，值得你搭一個鐘JR由大阪去神戶朝聖。鉄人從8月開始搭建，10月4日才露真面目，之前已有不少粉絲去朝聖。高18.2米的鉄人28，近睇還有金屬質感，似是放大版的超合金公仔，fans睇到都好有親切感，雖然鉄人唔識好似高達咁會噴煙又發青光，但大人細路只是扮鉄人的招牌甫士影相已好高興。不過鉄人四周仲係放着圍板，腳下亦是爛泥一片，要影到整個鉄人的靚相真係有啲難度，可以的話，我建議你帶條梯去。
</p><p>Kobe鉄人Project
</p><p>地址：神戶市新長田若松公園<br>交通：乘JR至新長田站</p><p>紀念品唔夠喉
</p><p>是次鉄人28Project和橫山光輝展實在是神戶盛事，街上掛滿海報，街燈同汽水機都換上鉄人的新衣，連車站和地鐵都有鉄人的裝飾（雖然只是貼上貼紙）。可惜今次展覽可謂捉到鹿唔識脫角，紀念品只得寥寥數款T恤、毛巾和folder，稍有特色的只有鉄人曲奇和鉄人罐裝咖喱，紀念品在商店街內的店舖就可買到，不過期間限定的商品店和cafe就唔見影喇。</p><p>最新熱賣</p><p>三代同煲鐵皮玩具</p><p>鉄人28於1958年面世，鉄人Project旁邊的大丸百貨，就趁熱打造了「懷緬那時代的回憶?鉄人28和昭和時代的生活展」，展出昭和三十至四十年代（1950-60年代），鉄人誕生時的精品。主打的歷代鉄人28鐵皮公仔約有20款，造型不同甚至有鉄人飛機和車的玩具，令在場鉄人迷大叫「Sugoi！」此外，還有鉄人文具和貼紙等精品。與鉄人同期出土的動漫角色，如手塚治虫的阿童木、小白獅，超人系列都有大量陳年物品展出，我仲搵到牛奶妹㖭！同場還有一堆古董生活用品，有衫褲鞋、撥輪電話，難怪展覽吸引到一大班長者到場。現場見到唔少頭髮白晒的老竇拉住阿仔在研究漫畫，或是三代同堂到場，阿婆出力解說，跟阿女和孫女話當年，場面墟冚。而展覽中幾乎九成展品都有貼上價錢牌，鍾意的可以隨時買走，當然，價錢已比當年升價數十甚至數萬倍。
</p><p>展館精品</p><p>鉄人28和昭和時代的生活展
</p><p>地址：神戶市長田區若松町5-5-12樓<br>門票：免費入場</p><p>其他展覽<br>11米長火鳥</p><p>《週刊少年》在日本漫畫界有殿堂級地位，因大部份人氣漫畫如《鉄人28》、《金田一》、《柯南》亦收錄其中。適逢50大壽，特別於京都國際漫畫博物館舉行展覽，很多著名漫畫家如高橋留美子、藤子F不二雄等真迹亦一次過公開。博物館亦將手塚治虫筆下的《火鳥》化成長11米、高4.5米模型。</p><p>週刊少年漫畫50年
</p><p>地址：京都市中京區烏丸通御池上路京都國際漫畫博物館<br>門票：入館$42、展覽$86<br>交通：乘地鐵至烏丸御池站2號出口</p><p>必睇展覽</p><p>吹氣阿童木
</p><p>今年是漫畫大師手塚治虫的80歲冥壽，日本各地都有紀念活動，最新登場的是3米高吹氣阿童木，於名古屋蒲郡一個水上樂園內登場。場內有一系列阿童木小遊戲，還有手塚手稿。但最吸引是一些絕迹的產品如阿童木×鬼太郎系列呢度居然有貨。
</p><p>阿童木inLagunasia<br></p><p>地址：愛知縣蒲郡市海陽町2-1「Lagunasia蒲郡」<br>交通：乘JR至三河大塚站，轉乘巴士，車程9分鐘<br>門票：展覽免費，樂園入場費$135</p><p>神戶巧遇關羽
</p><p>鉄人Project是紀念作者橫山光輝的活動之一。橫山是神戶人，住在新長田旁的須磨區，今次活動仲出動他另一大作《橫山光輝三國志》，把他筆下的關羽、周瑜等化成真人size石像，分佈在新長田商店街不同角落。</p><p>Dos&amp;Don'ts<br>囗睇埋手塚博物館</p><p>若以上行程都未能滿足你，離開神戶後可往寶塚市參觀手塚治虫紀念館，睇埋《新寶島》展覽。地址：寶塚市武庫川町7-65，網址： http://www.city.takarazuka.hyogo.jp/。 </p><p>鉄人inKobe</p><p>第一日：朝早去睇鉄人28（1小時）→昭和40展（1小時）→神戶牛做午餐（2小時）→坐JR去寶塚（1小時）→手塚治虫紀念館（2小時）→坐JR去京都（1小時）<br>第二日：週刊少年展（2小時）→祇園食午餐（1小時）→坐JR去蒲郡（2小時）→阿童木展（2小時）<br><br>溫韾提示：想影到有藍天白雲做背景的鉄人28，最佳時間為早上9時至下午2時。
</p><p>TravelMemo
</p><p>持BNO護照或特區護照均免簽證。查詢：25221184（日本領事館）<br><br>乘日航往返大阪，連兩晚酒店，票價$3,440起。查詢：34291288（日航天地）<br><br>100日圓約兌8.62港元（文中價錢已折算港元）<br><br>100V，兩扁腳插座</p><p>日本	神戶<br>下周有雨，14-25℃</p></body></html>