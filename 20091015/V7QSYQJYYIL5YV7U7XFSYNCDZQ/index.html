<html><header><meta charset="utf-8"><title>魚缸暴炒族：木薯炒貨源歸邊 - 方星俠</title></header><body><h1>魚缸暴炒族：木薯炒貨源歸邊 - 方星俠</h1><p>內地股市造好，上證綜指更曾一度觸及3000點關口。港股收報21886，升419點，大市成交增至645億元。<br>以目前大市形勢，港股後市升破22000關應冇問題，對普羅散戶而言，個市繼續升梗係最好，但一線股升幅已大，叫人唔敢亂咁高追。股友最關心其實係大市升勢會否擴散至不同板塊，例如二三線股近期升勢唔算明顯，有冇機會追落後？</p><p>半新股氣氛重現，其中琥珀能源（090）昨升4.6%，收報2.23元，集團大股東持貨逾7成，貨源相當歸邊。要炒貨源歸邊，木薯資源（841）亦不讓其專美，因大股東持股量達75%，可謂冇乜街貨。<br>木薯上月中曾急升，股價高見2.22元，及後由高位回落，至本月初動力再現，在1.65元以上整固，昨升3%，收報1.71元，新一波升浪隨時出現，伺機追入短炒，以今年高位2.22元為目標。<br>方星俠</p></body></html>