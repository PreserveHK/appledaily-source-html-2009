<html><header><meta charset="utf-8"><title>夠Car事：出SUV十幾萬買頂級</title></header><body><h1>夠Car事：出SUV十幾萬買頂級</h1><p>SUV相信係七人車之外接放學嘅另一熱選，夠高大硬淨，有安全感，高視點易睇位又啱晒技術未必高超嘅媽咪級。雖則唔少SUV性能強悍，不過如果佢嘅責任只係管接管送，花錢買返嚟嘅嘢可能無用武之地！出部易手SUV，原來十幾萬都可以買到頂級之選。<br><br>文、攝：米高　<br>Model：Fion</p><p>搵前先諗諗……<br>爬山功能無必要</p><p>香港嘅SUV都係懷才不遇，尤其貴價那一群。本可攀山涉水四驅縱橫泥地水氹，卻變成主打買餸接放學去蒲，越野性能，電子升降避震等其實可以慳得就慳。正因為香港嘅SUV不爬山，所以勞損暗病一定唔多，買易手車亦更放心。</p><p>最流行係上下開尾</p><p>大昌易手車部經理Lawrence話：「香港人用SUV最關注豪華程度、尾門方唔方便及載物量。」SUV尾門分向上打開、側開或上下分別開。向上開慳位，側開方便矮細車主，上下開更方便存取物件，現今最流行係上下打開式設計。</p><p>當年最強今日超抵<br>00MercedesBenzML55AMG</p><p>諗清楚自己嘅需要，就係時候揀車啦，介紹嘅呢幾部SUV，不論歐、日出品，都係原裝齋版，無唔等使Option，更顯實而不華。<br>2000年這輛ML55AMG版推出時，可算是最頂級最豪華SUV，當年車價過$800,000，唔少明星都爭住訂，現在十多萬買到，遲9年達成心願都唔算遲啩。AMG為ML55裝上全新鬼面罩、18吋跑車胎軨，都令這部ML55更靚仔。車廂內錶板有賽車味，真皮座椅有電動有記憶功能，當年來說已相當豪華。而一台5.5公升V8引擎，最高輸出347匹馬力同52.0kgm扭力，0-100km/h加速只需6.9秒，極速可達222km/h，恒時四驅性能亦不俗。外表硬朗，性能好，仲有SUV最需要具備嘅安全感，雖然已9年車，但只行5萬幾km，內外都好新淨。強勁嘅引擎除咗行街接放學，應該可以滿足更高嘅駕駛要求，不過應該有一定食量，要有心理準備。</p><p>規格</p><p>引擎：5,439ccV8引擎　<br>馬力：347匹　<br>傳動：6速加減波<br>首次登記：00年　<br>當年新車價：約$800,000　<br>二手價：$158,000<br>手數：2</p><p>男兒本色<br>04LandRoverFreelander</p><p>Classic又夠Man，LandRover中細c.c.之選，這部00年車有天窗，有真皮座椅，越野性能強勁，無Mclass或X5咁撞口撞面。</p><p>2,497cc/自動波箱/二手價$138,000<br>手數：0</p><p>日系時尚<br>06MitsubishiOutlander2.4</p><p>行4萬幾km，較新年份，價錢亦平，日本車感覺年輕，Outlander有台型，外形無咁老土，而且有天窗、超白光燈，幾有型。</p><p>2,359cc/自動波箱/二手價$169,000<br>手數：1</p><p>慳家經典<br>02SuzukiVitara2.0</p><p>今次精選中最慳油一部，Vitara都算係具人氣招牌車系，有天窗及合金胎軨，而且牌費到明年2月。</p><p>1,995cc/自動波箱/二手價$48,000<br>手數：1</p><p>大路之選<br>02BMWX54.4IA</p><p>X5屬大路車款，在港極受歡迎，再放盤實有市場。這部一手車，有合金軨、前電動真皮座椅，行7萬幾km，偏好歐洲車嘅話，唔使廿萬都玩得過。</p><p>4,398cc/+-波箱/二手價$198,000<br>手數：1<br></p><p>查詢：大昌行易手車（22621118）</p></body></html>