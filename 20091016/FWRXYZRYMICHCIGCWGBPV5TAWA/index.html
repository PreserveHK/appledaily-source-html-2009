<html><header><meta charset="utf-8"><title>青心直說：品牌煞食湯臣就是一品 - 胡孟青</title></header><body><h1>青心直說：品牌煞食湯臣就是一品 - 胡孟青</h1><p>一句豪宅不反映民生，樓價比97高峯期仍係算低，特首高地價的心計表露無遺。最離譜係有醫生同律師家庭話買唔起樓，特首竟然夠膽死叫大家去新界買，仲有好多平嘢，咁不如叫大家返深圳買啦，嗰度仲平。未到東亞運，特首就表演特備體操項目「雙撐」，既撐自己施政有方，亦撐樓市長升長有。<br>到底咁嘅社會氣氛下，點樣解釋畀小朋友知要努力讀書？當佢哋長大後發現，寒窗苦讀十幾廿年換嚟嘅專業咁唔值錢，連買磚頭都負擔唔起，不如細細個開始教佢哋炒股炒樓，志願做股神。<br>香港社會喺特首的精明領導下變得無遠景、無規劃、無生氣，文化藝術創意活力之都一切都係垃圾，最緊要係「人人為炒，炒為人人」。係炒風又好，資產自然升值都好，倉底最好都有啲中港兩地地產股對冲下。寶龍地產（1238）明顯見到散戶不問價沽，保薦人攞個籮嚟接，招股價力保不失。睇佢預期今年每股盈利唔少過0.79元，現價2.75元計，預測市盈率得8倍，仲平過百仕達（1168），散戶何妨都準備個籮去撈？</p><p>寶龍PE低　保利實力厚</p><p>炒落後，內房板塊仲有水位。保利香港（119）配股集資30億元，超額配售反映市場受落，於是又見到大戶攞個大籮出嚟接，埋單倒升8%，認真唔嘢少，背後保利集團實力雄厚，有錢途。<br>有留意內地黃金周樓盤銷情，都知道京滬穗深四大城市中，只有上海仍價量齊升，港人就算明白同胞重視品牌，都未必知上海人心目中其中一個獲頂級評分的發展商係湯臣集團（258）。集團自92年已乘內地開發浦東政策，打頭陣開荒，將浦東打造成集高球場、酒店、寫字樓同頂級豪宅配套嘅繁華地段。<br>有貨有財力有實力，扣除所有債務後每股淨資產值7元、手頭現金18億元，每股總資產值12元，係現價近4倍，主席徐楓早前以平均價每股3.409元增持141萬股，呢個水平值得作為調整入市參考。公司今年成立20周年，唔少上市公司鍾意喺重要周年日送禮畀股東，可以諗諗。<br>胡孟青</p></body></html>