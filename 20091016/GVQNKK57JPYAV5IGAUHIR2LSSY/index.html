<html><header><meta charset="utf-8"><title>N2730千元有找　3G平霸</title></header><body><h1>N2730千元有找　3G平霸</h1><p>近期3G手機如Hero、Aino都高開四千幾，執平貨真係唔易！筆者搜括咗六款激平3G機畀大家，水行貨統統二千有找；尤其見街只得一個禮拜嘅Nokia2730Classic，售價低至一千，計埋禮品，齋機價竟然唔使一張金牛，好鬼離譜！<br><br>記者：陳國輝<br>攝影：陳陶鈞<br>Model：Suki@PureModels<br><br>千零蚊揀平正3G機</p><p>N2730漫遊照玩
</p><p>叫得做Classic，外形方面當然係仿照傳統而設計。直立式機身，無縫按鍵設計，啱唔啱Feel見仁見智，但功能就唔講得笑，如支援3G網絡、2"QVGA芒等，快速上網絕無問題，加埋四頻制式，去到日本、歐美旅行照用得着。<br>雖然無返水貨，但一千蚊行貨價經已平到笑，至於先達有店舖還跟機附送約值$210的2GBmicroSD卡及一粒後備鋰電池，變相齋機唔使一千蚊，可能係全場最平！</p><p>附送贈品：Kinston2GB卡及Momax鋰電池（送完即止）<br><br>主要功能：QVGA屏幕、200萬像素相機、3.5mm耳筒、microSD記憶卡<br><br>顏色：紫、黑</p><p>GT505分唇最多
</p><p>嫌3G上網、四頻制式都未夠？不如考慮吓LGGT505。佢屬於較新兼採用Touch操作嘅款式，更難得係有齊WiFi同埋HSDPA3.6Mbps傳輸速度，比一般3G上網更快；至於中價機配置嘅定位功能，如AGPS、GoogleMaps等，GT505亦一樣具備；就算價錢比N2730貴幾百蚊，但機場店舖也額外送價值$168的i-Tech藍芽耳機，等你行到邊傾到邊。</p><p>附送贈品：i-TechArrowLite-R藍芽耳筒<br>（送完即止）<br><br>主要功能：500萬像素相機、QVGA屏幕、HSDPA、WLAN、AGPS<br><br>顏色：白、黑、粉紅</p><p>必搶減價水貨<br>W980勁插兩成</p><p>特設機面音樂快捷掣，一㩒播歌，幾個禮拜前賣緊$1,980，近日已插水$500或兩成，支援繁體中文介面，寫SMS都冇問題。</p><p>T707夜光彩虹
</p><p>SE另一出位作，就係以機面一條夜光彩虹為主打嘅T707，雖然水機顏色冇行貨咁齊，得黑、藍兩種，但相比行貨已平多$400。</p><p>6600i影相攝錄</p><p>想玩3G滑蓋機呢款唔錯！除配備500萬像素拍攝，仲有VGA錄影，水行同樣跟黑、銀雙色，支援中文介面，近日水貨價再跌$200。</p><p>W705上網最快</p><p>同級比較，佢內置HSDPA7.2Mbps傳輸技術，上網速度最快！水貨近日再跌$300去到$1,780，提供繁體中文顯示，有粉紅及銀色可選。</p><p>T-OneMobile（29888008）　<br>旺角先達廣場地下G76號舖</p></body></html>