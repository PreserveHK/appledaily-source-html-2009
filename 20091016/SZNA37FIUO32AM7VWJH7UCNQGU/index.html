<html><header><meta charset="utf-8"><title>中環在線：自嘲冇記性　滙控紀勤搞唔掂網銀 - 李華華</title></header><body><h1>中環在線：自嘲冇記性　滙控紀勤搞唔掂網銀 - 李華華</h1><p>近排曝光率爆晒燈嘅獅子行集團CEO紀勤，噚日朝早旋風式抵港，喺九展開大會，向千幾二千個中高層員工，大談滙豐控股（005）回歸香江嘅壯舉，同埋管理層點睇好亞洲同大中華前景。</p><p>次次都唔記得密碼</p><p>華華側聞，紀總講嘅嘢新意唔多，大部份係舊調重彈，但情緒就好hyper（高漲），除咗再次用廣東話做開場白，講咗一句半鹹淡嘅「早晨」之外，佢亦好幽默咁曲線自嘲，話自己冇記性，配合唔到電子化銀行嘅便利發展。<br>今時今日，銀行要屹立不倒，就要資本雄厚同流動資金充裕，可以話係少一瓣都唔得，另一個勢不可擋嘅發展，就係科技競爭。<br>紀勤噚日喺會上，就大談由集團首席科技服務營運總監KenHarvey打骰，兩年前面世嘅滙豐環球電子平台「OneHSBC」，提到呢個平台嘅宏大遠景同優勢。</p><p>連續三年巡迴路演</p><p>之不過，日理萬機嘅紀勤，都有「屈機」嘅時候，佢話成日返到屋企想用網上銀行處理私人財務，點知次次都唔記得密碼，搞嚟搞去，最尾得個桔。<br>紀勤呢次巡迴路演，已經係連續第3年舉行，呢次旅程由本月5號開始，先後去咗拉丁美洲、印度等地，噚朝過境香港，踏正9時，就主持兩個鐘嘅演講同員工答問，中午轉飛新加坡，再去百慕達、沙地阿拉伯、之後就飛去伯明翰，再返老家倫敦。<br>李華華</p></body></html>