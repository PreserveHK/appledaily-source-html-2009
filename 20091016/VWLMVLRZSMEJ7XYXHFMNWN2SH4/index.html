<html><header><meta charset="utf-8"><title>中環在線：天匯頂層88樓實際33層 - 李華華</title></header><body><h1>中環在線：天匯頂層88樓實際33層 - 李華華</h1><p>創出天價成交嘅西半山天匯，住宅得33層，但最頂嗰層竟然係88樓，乜咁離奇？答案係因為要講意頭，迎合買家需要囉。華華揸住天匯本樓書睇，發現呢個盤除咗完全唔見4字同13字樓外，連50至59樓、62、64、65同67樓都冇，而68樓之後，更一跳就跳到去88樓。</p><p>講風水無用「唔」「死」「7」</p><p>恒地營業部總經理林達民解釋，天匯係世界頂級豪宅，68樓A複式戶更以天價賣出，呎價高達71280元，成為全球最貴分層樓王，買得起豪宅嘅富豪，多信風水，所以天匯嘅層數係經過特別設計，除咗中國人好棹忌，死死聲嘅4字外，諧音「唔」嘅5字，以及似粗口嘅7字，一概唔用。<br>中國人講意頭，靚冧巴嘅車牌，更係富豪收藏對象。88號車牌，華華就唔知值幾錢，但天匯88樓嘅複式，售價肯定係天文數字，因為意向呎價近10萬，比低一層嘅68樓貴咗四成。<br>華華心諗，第日發展商啲樓書，樓層肯定「七國咁亂」，買家買咗嗰單位，分分鐘要搞一大輪先知實際係住幾多樓。</p></body></html>