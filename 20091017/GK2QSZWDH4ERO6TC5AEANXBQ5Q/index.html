<html><header><meta charset="utf-8"><title>隔牆有耳：《慳電膽》唱煲呔到肉攞膽 - 李八方</title></header><body><h1>隔牆有耳：《慳電膽》唱煲呔到肉攞膽 - 李八方</h1><p>香港人最憎俾人屈，偏偏高官最鍾意屈市民，施政報告提出兩電派100蚊現金券畀用戶買慳電膽，表面似益你，實際係屈你換新燈膽，仲要逼你日後可能要加電費。令人更火滾係原來煲呔親家莫錦泉係「慳電膽大王」，背後有人照住，怪唔得煲呔咁熱衷要市民換慳電膽啦！</p><p>妄想減稅？醒吓啦！</p><p>台灣阿扁家族貪腐醜聞令人震驚，香港第一家庭有冇利益輸送，八方相信好多市民都想執法機關介入查個清楚，有網民已經將煲呔改圖變成阿扁，高登討論區更有人改編錯字才女Stephy首歌《電燈膽》，而且網上火速有真人演繹版本，諷刺煲呔強銷慳電膽益晒親家。<br>改寫歌詞由網民集體創作，水準如何大家可自行評價，唔少網民都認為有佳句，八方覺得副歌部份最抵死，「難承認嘛，我故意sell那電燈膽，加盡你們平常人電費也不難，望良民流露着困惑的雙眼，妄想一天稅項會減？你醒吓啦。」<br>網民勁改歌詞玩煲呔樂此不疲，各位如果有興趣，都可以玩埋一份，八方上網，好多人都話聽完首歌先明白點解施政報告忽然派燈膽券，有網民嘆香港人又走寶，「內地都好多人用更環保嘅LED燈，成本仲平，慳電更多，可惜曾生無親戚做代理。」<br><br>mailto:pf_lee@appledaily.com</p><p>《慳電膽》歌詞<br>（寄調《電燈膽》）</p><p>今鋪擺明姻親有賺　博佢大貪接受<br>扶貧全要滯後　財富贈舊朋友<br>昨日被掟香蕉　返官邸痛哭　明晨面對毓民諗起就頭痛<br>如何令佢哋　靜下咪起哄<br>誰都知家玩你班廢物　其實全心想捐獻大陸人<br>其實市民受夠期望已全沒有　應該搬走還是跳樓<br>能迴避嘛　我故意sell那電燈膽<br>聽著你們　滋滋浸　議會中受難<br>搞政策我無膽　靠亂吹死撐<br>靠北京關照是我揀<br>難承認嘛　我故意sell那電燈膽<br>加盡你們　平常人　電費也不難<br>望良民流露着困惑的雙眼<br>妄想一天稅項會減　有加無減<br>你哋個個都想　出身即買樓　然而其實私樓抵玩又唔貴<br>如噚日買落　下代至供夠<br>籠屋加橋底　都無得你住　如若排隊公屋似沒盡期<br>權利你們沒有　群賊我來獨奏　香港點走全在我手<br>來迴避喇　我故意剝削着中產<br>福利免提　而同時　稅單一大叠<br>賤民人人捱餓　我做官很嘆<br>使乜餐餐要同你慳<br>能逃避嘛　我要你裝那電燈膽<br>欺虐你們　無人能　罷免我職銜<br>有強權無道理　注定屈死你<br>妄想中央會讓你揀　你醒吓啦</p></body></html>