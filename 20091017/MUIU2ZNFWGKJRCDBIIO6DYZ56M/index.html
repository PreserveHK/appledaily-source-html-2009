<html><header><meta charset="utf-8"><title>夠Car事：周秀娜試玩　20分鐘修復刮痕AmazingTouch</title></header><body><h1>夠Car事：<br>周秀娜試玩　20分鐘修復刮痕AmazingTouch</h1><p>車身刮花碰撞簡直家常便飯，今日周秀娜（Chrissie）仲破壞王上身，揸住支螺絲批周圍刮，咁大膽？全因喺歐美已經有30年歷史嘅Dr.Vinyl殺到香港開旗艦店，可以用極短時間修補汽車，連真皮內櫳都搞得掂，呢一Touch真係舖如其名，十分Amazing。<br><br>記者：許維雅<br>攝影：譚盈傑<br><br>破壞王周秀娜刮花車唔使賠。</p><p>即場刮花測試後的修補結果：</p><p>真皮修復後花痕消失，但要跟附近已經折舊嘅皮面100%相同就有一點難度。</p><p>車身表面無印無痕，效果十分理想，亦唔會出現唔對色嘅情況。</p><p>修復膠面嘅時間最快，15分鐘左右已經毫不留痕。</p><p>真皮椅一樣有得補</p><p>車主平日最肉赤嘅一定係架心愛靚驅有任何刮花損傷，要花錢整已經係其次，慘在有時想補都無得補，下下成塊整，失去原裝味。喺歐美有30年歷史嘅AmazingTouch剛剛喺香港開設全亞洲第一間旗艦店，高科技嘅修補技術可以逐部份修復，好似以往刮花一條痕都要成道門噴過，AmazingTouch就只會針對花咗嘅部份填補，就連膠面、布面、玻璃同皮面都可以搞得掂。起初都有啲唔相信，尤其係真皮椅刮花辣燶，通常要成張椅換過塊皮先得。今日有Chrissie做破壞王即場為我哋測試，刮花車身表面、膠面同皮椅，再由工作人員即刻修補，結果真係20至45分鐘內完成，膠面最快，真皮面所花工夫最多，需要45分鐘以上，但最後三條花痕都不留痕迹復原，連Chrissie亦大讚效果神奇，最重要係車主唔使留低架車喺車房過夜，同愛驅分離。</p><p>得到法拉利肯定
</p><p>AmazingTouch先進嘅高科技技術係透過電腦分析車身物料及顏色，再用過千種顏料混合對色，而填補花痕物料亦係透過納米技術研發，所有技術人員之前更去奧地利進行三星期訓練，修復過程無論喺各方面都咁有信心保證，難怪成為法拉利博物館唯一御用修補館內汽車嘅公司。雖然修補效果好、時間快，但價錢一啲都唔貴，三項修復都係各$780起，總裁Adam：「高科技令我哋可以節省時間、人工，價錢當然比起一般車房平，我哋每年更會檢討技術改良，緊貼汽車發展同防止其他人抄襲。」Adam更表示會陸續開分店，以香港為亞洲訓練中心再進軍亞洲其他國家，誓要將呢項修復汽車革命遍佈全世界。　</p><p>修復程序不離四大步驟：</p><p>1.磨平：先用砂紙磨平刮花所造成嘅凸起花痕。<br><br>2.填補：因應唔同刮花位置填補適當物料。<br><br>3.打磨：之後再需要打磨填補物料表面至平滑。<br><br>4.噴油：最後對色噴上面油，而真皮表面更會壓上原有皮紋令效果更接近。</p><p>AmazingTouch</p><p>查詢：23890058<br>（觀塘偉業街157-159號南華工業大廈地下）</p></body></html>