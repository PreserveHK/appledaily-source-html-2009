<html><header><meta charset="utf-8"><title>教育產業要有水喉 - 左丁山</title></header><body><h1>教育產業要有水喉 - 左丁山</h1><p>曾特首大講六大產業，左丁山唔敢話明白晒，只係對教育產業識多少少。講到靠教育賺外匯，全世界以美國及英國最叻，美國大學吸引大量外國學生就讀，英國大學冇咁多，但英國之寄宿學校對亞非後進國家之富豪具莫大吸引力，排住隊送子女到英國學校讀小學、中學，跟住順理成章地入埋大學。點解亞洲非洲有錢細路鍾意去英國呢？莫非殖民地優越感作怪？呢一點，陶傑會知多啲。肥仔K到過倫敦讀書，得到嘅印象就係英國政府莫財，大學喊窮，根本無法同美國競爭。<br>咁啱，金融海嘯之後，美國大學亦紛紛嘆窮，史丹福大學前星期宣佈出售部份非流動資產，加州大學十間分校更加遇上財政困難，栢克萊學生上街示威，連富甲天下嘅哈佛亦要裁員、削減預算。嗱，機會嚟嘞，曾特首要發展香港教育產業嘅話，目前係最好時機，但如果㩒住荷包唔放嘅話，本港大學又未必可以把握機會噃。<br>特區政府嘅財政儲備令外國政府流口水，今年應有財政盈餘，不如向大學教育資助委員會增加撥款，流入大學口袋，鼓勵大學擴充科研設備，增加研究資助，向英美大學搶名牌教授，正是趁佢地病吖嘛！如不作此圖，得個講字嘅話，曾特首失策矣。譬如去年曾派糖以百億元計，但就係唔肯如往年咁樣，撥出區區十億畀大學做配對捐款，令人百思不得其解，豈非因小失大，目光短淺？</p><p>幸好去年財政盈餘多到使唔晒之時，財政司司長聽高人之言，撥出一百八十億元畀教資會作研究基金，基金每年收益可供每年研究經費之用，唔算太曳。據一啲高教界人士講，本港研究已達國際水平，為回應過往有人批評研究題目唔夠本地化，將來會有一個「主題研究計劃」，專門支持本地學者研究香港社會問題，例如人口老化，金融中心競爭力等等與公共政策有關嘅議題；兼且又已推出「博士生研究計劃」（PhDFellowshipProgramme），獎學金每月二萬元，足夠吸引好標青嘅亞洲學生來港。有人批評呢個計劃係「為他人作嫁衣裳」，未免目光唔夠遠，具保護主義心態，香港要發展教育產業，做地區教育樞紐嘅話，第一道障礙就係呢類人士。</p></body></html>