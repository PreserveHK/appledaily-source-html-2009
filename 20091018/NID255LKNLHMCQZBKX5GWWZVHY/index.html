<html><header><meta charset="utf-8"><title>隔牆有耳：煲呔任總紫荊泯恩仇 - 李八方</title></header><body><h1>隔牆有耳：煲呔任總紫荊泯恩仇 - 李八方</h1><p>慳電膽醜聞纏身嘅煲呔，噚日喺禮賓府主持授勳儀式，在場官員一律封嘴，無人敢談慳電膽事件。今年授勳名單早已公佈，拯救四川地震災民嘅消防員實至名歸無人異議，政務司司長唐英年獲頒最高榮譽大紫荊勳章卻備受爭議，但既然奧巴馬都可以攞和平獎，畀個大紫荊唐公子，當豪畀佢囉。</p><p>煲呔任太貼面打招呼</p><p>退休後話要學吓點樣hea嘅任志剛同獲大紫荊勳章，「任總」去完日本旅行，噚日闔家到場。退一步海闊天空，任總瀟灑走一回，同煲呔泯恩仇握晒手好friend咁，煲呔更同任太面貼面打招呼。<br>多個高官都獲嘉獎，政制及內地事務局局長林瑞麟都有份，太太同大女捧場，林家女兒悉心打扮，突出身材引來唔少目光。白鴿黨李華明守得雲開獲銀紫荊，林瑞麟拉埋佢合照。肥仔明冇飄飄然，指特區政府親疏有別唔啱，民主派其實對社會貢獻良多。<br>獲金紫荊星章嘅前任商務及經濟發展局局長馬時亨話有幸服務市民，係畢生榮譽，希望香港明天會更好；同樣獲金紫荊嘅食物及衞生局局長周一嶽稱榮譽歸於所有同事。<br>40幾個去年到四川參加地震救災工作嘅消防員、救護員，獲行政長官公共服務獎狀，前任特首辦主任林煥光、衞生防護中心總監曾浩輝、醫管局質素及安全總監梁栢賢、衞生署副署長譚麗芬同港大感染及傳染病中心總監何栢良等人，就獲行政長官社區服務獎狀。<br>獲公共服務獎狀嘅高級消防區長譚棣強話，能夠參與四川救災工作係消防生涯中一個非常難得又寶貴嘅經驗；消防總隊目許培道對於獲表揚心情矛盾，因為冇地震，佢哋根本就唔會攞獎，天災人禍後得此殊榮，不知是喜是悲。<br>「玩具大王」蔡志明噚日亦獲頒金紫荊星章，全家上下都有撐場，親家馬介璋亦獲得銀紫荊星章，雙喜臨門。蔡志明謙稱今次係沙田第一金，「我係第一個沙田友獲授勳，同親家一齊攞好有意思，會一家人食飯慶祝。」玩具大王多年來共捐出逾億元善款，呢個勳章含「金」量十足o架！<br><br>mailto:pf_lee@appledaily.com</p></body></html>