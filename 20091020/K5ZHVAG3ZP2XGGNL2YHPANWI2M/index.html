<html><header><meta charset="utf-8"><title>中環在線：恒大「畀面派對」彤叔、大劉、張松橋現身 - 李華華</title></header><body><h1>中環在線：<br>恒大「畀面派對」彤叔、大劉、張松橋現身 - 李華華</h1><p>本周四隻內房新股齊發，喺市場競逐資金異常激烈嘅情況下，要突圍而出，真係要考心思。噚日開始喺香港路演嘅恒大地產（3333），除咗係當中業務規模最大之外，竟然能夠搵到一班城中大孖沙畀面現身推介午宴，仲做埋綠葉陪襯主人家恒大主席許家印影咗張大合照，氣勢認真先聲奪人。</p><p>彤叔：恒大減價更抵買</p><p>噚日有份出席畀面午宴嘅大孖沙，可謂星光熠熠，有新世界發展（017）主席鄭裕彤（彤叔）、甚少喺公開場合露面嘅華人置業（127）主席劉鑾雄（大劉）、星島新聞（1105）主席何柱國、長實（001）執行董事葉德銓、英皇集團主席楊受成、資本策略（497）主席鍾楚義、中渝置地（1224）主席張松橋、有「殼王」之稱嘅陳國強、金利豐董事總經理朱李葉華等，總之排名不分先後。<br>彤叔又再成為傳媒追訪對象，記者問佢點解買恒大（佢旗下周大福入股5000萬美元作為基礎投資者），彤叔話「我鍾意買恒大」，皆因佢銷售額夠大，減價後更抵買。咁佢怕唔怕要坐艇？佢就回應話，「唔會啩」。<br><br>李華華<br>mailto:LiWaWa@AppleDaily.com</p></body></html>