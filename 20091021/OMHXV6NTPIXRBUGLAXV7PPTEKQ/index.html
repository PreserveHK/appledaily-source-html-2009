<html><header><meta charset="utf-8"><title>夠Car事：兩招變Look　S80閃亮魔法</title></header><body><h1>夠Car事：兩招變Look　S80閃亮魔法</h1><p>S80本已屬Volvo中富豪級系列，今季到港嘅Facelift版仲可以點升Grade？好簡單，閃！新車由內到外都圍上電鍍飾邊，閃閃生輝嘅效果為富豪添神氣，換埋個全新Volvo大章標記，兩招就完成更矚目嘅升級閃亮魔法！<br><br>記者：許維雅<br>攝影：譚盈傑<br>Model：Cherry@Puremodels
</p><p>第1招</p><p>整容之後最搶眼莫過於呢個鬼面罩上由方變圓、由細變大嘅新設計Logo章。</p><p>第2招</p><p>電鍍銀邊嘅點綴往往係勾劃車身線條嘅命脈所在，感覺真係靚好多。
</p><p>灑上金粉的富豪</p><p>還記得Volvo汽車喺上半年不停催谷，以勁減優惠價清走S802.5T車款，今日終於明白佢哋嘅目的，原來就係為咗迎接呢部全新S802.5TFacelift版。一般汽車整容變身轉款，都不外乎加包圍或者加電鍍裝飾，以名貴房車作賣點嘅S80固然以選擇後者最適合，大包圍嘅霸氣可能會有反效果。全車加上唔少電鍍飾邊嘅Facelift版，就好似灑上金粉嘅富豪一樣，變得閃爍奪目。尤其車頭霧燈嘅電鍍裝飾，令一對小眼睛變得炯炯有神，夠晒搶眼，配埋圍上黑色粗線略帶尖角嘅車頭燈，呢一招妙筆生輝嘅「閃」作可以話恰到好處。其實要顯豪華霸氣，房車實在唔可以太誇張，一個章就已經發揮到佢應有嘅功效。換上Volvo新Logo嘅Facelift版，電鍍粗邊圓形大章取代舊有嘅方形小章，鬼面罩嘅整體感覺煥然一新，大家以後一望到呢個嘜頭，就更方便認出佢係09年嘅全新版本啦。</p><p>內外加料升級</p><p>豪華房車嘅最先決條件當然係有高科技配備，S80車系向來不負所望，好似既安全又實用嘅BLIS駕駛視覺盲點資訊系統、WHIPS脊椎保護系統等當然一一保留。要裏裏外外都帶來驚喜，今次就將引擎及波箱重新調校，令容積不變嘅S80馬力升級，數字上可以提升到231匹馬力、340Nm扭力，就係一副直五T620氣閥連Turbo引擎，最高時速達每小時210公里，0-100km/h加速只需7.5秒，雖然唔係咩跑車速度，但實際操控表現的確更有力爽快，令平日入彎穩定嘅操控變得更如虎添翼。唔知係心理作用定係虛榮心作怪，全新設計嘅軚環固然靚仔，但好似手感都好咗，搞到揸起上嚟令S80高性能表現變得更高。</p><p>規格</p><p>引擎：2,521cc直五T6配Turbo<br>馬力：231hp/4,800rpm<br>扭力：340Nm/1,700-4,800rpm<br>傳動：6前速Geartronic半自動波<br>售價：$439,000<br>車輛提供：29273388（VolvoCarsHongKong）</p></body></html>