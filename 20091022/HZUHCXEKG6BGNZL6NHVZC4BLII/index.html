<html><header><meta charset="utf-8"><title>青心直說：真明麗照亮超級碗 - 胡孟青</title></header><body><h1>青心直說：真明麗照亮超級碗 - 胡孟青</h1><p>特首搞環保搞出個大頭佛，以為採納民意派慳電膽可以做好佢份工，但竟然忘了有瓜田李下的人脈關係，係有意好，無心之失都好，政治敏感度低，俾傳媒大造文章都冇得怨。<br>先唔講低能的問題，要環保，世界大潮流係用LED燈而唔係慳電膽，因為慳電膽有水銀，棄置時對環境帶來破壞遠大於環保貢獻，而LED唔單止光，仲更加慳電，印度去年就送過慳電膽，結果又係搞到一鑊泡，最終都要低頭，3年內過百幢政府大樓將全部改用LED。<br>其實只要用心啲搵資料，就會發現全球LED產值在過去幾年一直有雙位數增速，預計到2012年達101億美元，呢啲資料可能特首較忙，冇乜時間睇到。另一條線索係市場資金早已見到呢個市場潛力，業績仍在倒退的真明麗（1868），走勢出現SuperBowl大圓底回升，更跑贏一眾新能源概念股。<br>可能個名改得太土，呢隻燈泡股上市至今一直係明燈股，股運麻麻。直至7月獲青雲創投以2.3億元入股11.27%，每股作價只係2.4元，股價隨即靜靜雞升咗一個開。</p><p>青雲創投入股證吸引</p><p>原來青雲創投係清華大學化身而成的「天使投資者」，旗下的中國環境基金，係國內首個投資潔淨能源的私募基金，規模超過3億美元。雖然唔算好大，但睇番佢哋投資、在納斯特克上市的南京中電光伏，第二季業績轉虧為盈，賺680萬美元，營業額急增九成，股價亦由谷底回升3倍幾。<br>現時青雲正致力將旗下，08北京奧運指定的太陽能光伏板生產商「中盛光電」上市，而青雲入股的9間公司，除掌握太陽能電池，仲有全亞洲最大的多晶硅生產、追日系統，加入真明麗，可以話完成整條由下而上的光伏產業鏈，即使真明麗未算交出亮麗業績，半年盈利倒退六成得4000幾萬元，負債近6億元，但青雲大手入股，助提升資本質素之餘，亦證明業務確有吸引之處。<br>不過此股累積升幅唔小，波動性亦大，短線較難纏，但長線不妨睇睇月線圖，由18蚊跌落嚟，1月至今反覆上升，就明點解耐心嘅投資者係最終勝利者。<br><br>胡孟青</p></body></html>