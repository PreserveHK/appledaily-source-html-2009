<html><header><meta charset="utf-8"><title>夠Car事：41屆東京車展直擊（二之一）　潮興！開門唔用手</title></header><body><h1>夠Car事：41屆東京車展直擊（二之一）　潮興！開門唔用手</h1><p>歐洲列強缺陣，以為今屆東京車展無料到，但實地採訪，見到日本幾間大廠依然有精采Showoff，每架新車總有大堆人圍住影相，相當熱鬧。除咗環保同概念車外，今年居然仲興起「無手開門」熱潮！<br><br>記者、攝影：徐影龍<br>鳴謝：NissanHK<br><br>同記者一齊進入會場近距離睇出位概念車。<br></p><p>車門遙控對開</p><p>今年東京車展一如過往，會場設於千葉縣幕張展館，三個大館在歐洲廠牌缺席下，以日產及豐田規模最大。雖然日產嘅Leaf同LandGlider兩大EV電能車最搶風頭，不過首先吸引我哋嘅，反而係同廠另一架行汽油嘅概念車Qazana，肥肥白白可愛得嚟，又似筋肉車溝沙灘車咁有力量感。最抵死佢明明唔係玩超豪級別，卻仍然加入電子遙控車門，仲要學Rolls-Royce咁前後對開式，睇埋內櫳球形顯示屏同錶板，就相當有高科技感。而其他日產矚目之作，則以電能及混能作主打。</p><p>LandGlider<br>四個轆扮電單車</p><p>LandGlider由宣佈到曝光，一直令人驚嘆連連，矚目處唔係電能推動，而係司機乘客似電單車咁一前一後坐，連轉彎都係側晒身咁入，可以話集兩者之大成。</p><p>Fuga<br>豪車配混能</p><p>日產亦有攻打豪華級別嘅Fuga，以舒適好揸為賣點。但車展上亮相嘅，係最新配備3.5LV6引擎＋電摩打嘅Hybrid型號，享受跟環保並存。</p><p>Leaf<br>電能車殺埋身</p><p>明年正式投產嘅Leaf，用上日產最新研發嘅薄裝鋰電，除標榜零污染，其30分鐘極速叉電八成，亦係突破電能車研發樽頸之偉大成果。</p><p>大廠鬥遙控<br>鷗翼自動起雙飛</p><p>概念車可以吹到曉飛天，不過Subaru呢架概念車，就誇得嚟仲相當實際。巨型鷗翼車門電子遙控，徐徐升起型到爆，上落仲SoEasy。</p><p>似變形多過開門</p><p>有遙控鷗翼唔夠巴閉，Honda呢架Skydeck連後排車門都玩埋，識得同時間向後收起，似大黃蜂變身多過似開門，上落車收視率絕對爆晒燈。</p><p>Sky引擎勁慳油</p><p>一個毛筆「清」字，襯出MazdaKiyora未來開發概念，核心有Sky-G及D兩種級別引擎，最低耗油量去到32km/L嘅驚人慳油數字。</p><p>車展必睇</p><p>去CarShow除咗睇新車，其次就一定係一眾ShowGirl，仲要係特別Kawaii嘅東瀛美少女。不過唔知係咪真係無乜Budget，靚女唔算多，制服亦無驚喜，今日先派三位代表出場，睇睇邊類型最得你垂青。</p><p>落手玩　毋須齋睇</p><p>車展齋睇唔夠喉？好彩有遊戲區畀大家一展身手，要試新「車」，大把啦！</p><p>《GT5》預先上演，連最新嘅豐田FT86、BenzSLS都有得率先試玩。</p><p>Tommy車仔×米奇，超可愛好玩，買齊全套肯定破產。</p><p>第41屆東京車展</p><p>日期：10月24日-11月4日<br>地點：千葉縣幕張展館<br>票價：1,300日圓<br>網址： http://www.tokyo-motorshow.com </p></body></html>