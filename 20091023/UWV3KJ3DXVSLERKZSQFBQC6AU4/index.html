<html><header><meta charset="utf-8"><title>隔牆有耳：呢集廉政行動　煲呔要睇 - 李八方</title></header><body><h1>隔牆有耳：呢集廉政行動　煲呔要睇 - 李八方</h1><p>究竟係戲如人生定人生如戲？慳電膽事件搞到煲呔一身蟻，長毛第一時間就涉嫌益親家事件走去報ICAC，要求廉署做嘢。八方之所以話人生如戲，皆因明晚翡翠台播出嘅《廉政行動2009》第五集〈公．私．車〉，劇情咁啱又係關於掌權者以權謀私嘅弊案，呢鋪真係如有雷同，實屬不幸。</p><p>自己冇得益都會惹官非</p><p>廉署簡介呢一集劇情相當應景，劈頭就話「權力越大，責越大，但掌權者卻可能被利慾冲昏頭腦，利用職權來謀取個人私利。」真係句句到肉，八方建議煲呔聽晚應該捧吓場。〈公．私．車〉劇情參考真實貪污案改編，由「麥包」麥長青扮演機電署高官，阮兆祥飾演嘅「魔鬼」工程判頭為取得合約，借車畀麥包接載JJ賈曉晨、鄭融扮演嘅wet妹四處蒲，最終難逃許志安、陳鍵鋒飾演嘅調查員法眼而被捕。<br>廉署執行署總調查主劉就榮同八方分享查呢啲貪污案真實經歷，事先聲明，呢個訪問係喺慳電膽事件發生之前做嘅，不過內容都好有啟發性。劉Sir話家陣時代唔同，公職人員貪污好少明目張膽收錢，有啲以權謀私案件，負責官員喺審批合約時冇申報利益，但就將合約判咗畀親戚開嘅公司，就算自己冇得益，都有機會惹官非。<br>照咁講，長毛要求ICAC開快勞做嘢都好合理。另外較普遍嘅案例，係一啲甜頭式貪污，例如外判商經常請官員免費嫖妓、吃喝玩樂。劉就榮話，呢類個案唔一定要證實到在某一份合約中有利益輸送，只要證實到官商之間有好長時間進行過呢類着數收受都可以落案拉人。</p><p>產業署官員曾因此入獄</p><p>05年終審法院就一宗個案列舉五點清晰元素，有助將被控以權謀私公職人員定罪，分別係身為公職人員、事件在被告在位時發生、故意咁做、冇合理解釋，同埋係一個嚴重不當行為，咁就有問題。翻查以往案例，00年政府產業署前總產業經理岑國社因不當批出1.57億元合約畀親人嘅公司，又冇申報利益，被裁定公職人員行為失當罪名成立，判入獄九個月。<br>mailto:pf_lee@appledaily.com</p></body></html>