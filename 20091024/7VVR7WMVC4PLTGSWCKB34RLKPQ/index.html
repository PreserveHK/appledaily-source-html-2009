<html><header><meta charset="utf-8"><title>隔牆有耳：CCTVB河蟹再現 - 李八方</title></header><body><h1>隔牆有耳：CCTVB河蟹再現 - 李八方</h1><p>無綫電視「CCTVB」再度施展香港中央電視台風範，緊跟中央領導政策，確保香港特區嘅和諧穩定。八方何出此言？最近樓市升溫，無牙政府係咁意要求銀行調低豪宅按揭敷衍民意，網民為咗表達不滿，借用咗無綫劇集《創世紀》一段情節，諷刺社會冇公義。點知CCTVB做嘢效率奇高，片段流傳一日咁多，就極速被河蟹殺掉！</p><p>無綫要求YouTube刪片</p><p>「佢哋只係拎少少錢出來，拎少少時間，炒起個樓市就不停喺度賺大錢，咁叫公平咩？你出去問吓人，是但問一個人，問吓佢哋想要啲乜嘢。佢哋答案好簡單，只係想要一間好普通好普通嘅樓。點解佢哋要用成世人嘅時間去供一層樓呀？因為啲有錢佬喺度玩嘢呀！越有錢就越有得玩呀！呢個世界公平咩？呢個世界公平咩！」<br>呢段對白係唔係好熟呢？係出自無綫10年前嘅高收視劇集《創世紀》，由陳錦鴻飾演嘅許文彪講嘅。佢完全道出咗家陣香港無數小業主嘅心聲，所以正值呢段樓價狂升嘅時候，有網民即刻將條片上載喺YouTube，借舊片諷時弊。前日朝流傳出嚟，facebook同各大討論區即刻俾人推爆，個個都讚許文彪講得好。<br>CCTVB確係名不虛傳，呢條《許文彪，講得好！》嘅短片只係流傳咗一日咁大把，YouTube就應無綫申訴，極速刪除咗。網民好嬲，CCTVB竟然連一啲洩憤嘅空間都唔留畀佢哋，紛紛上網聲討。有網友猜測，一定有人報寸，同CCTVB投訴。<br>八方思疑，CCTVB設有一支維和部隊，以網特身份出巡各大主要網站，專門消除任何不利社會穩定嘅因素，否則點會高效能成咁。無綫外事部曾醒明話，要求YouTube刪除片段，純粹出於版權維護，班網民諗多咗啫，不過河蟹網特出手之快，曾生都好愕然咁話。</p><p>有人隨即上載內地網站</p><p>話就話維護版權，之但係CCTVB嘅節目，《美女廚房》、《蘇Good》等等九千幾段短片，喺YouTube日播夜播又唔見CCTVB要求刪除喎？好在香港背靠祖國，有13億網民嘅強大支援，當呢段片喺YouTube慘遭河蟹嘅同時，已經有人上載到內地短片分享網站《優酷》。睇怕CCTVB要上報中央，出手全國禁播先得囉。<br>mailto:pf_lee@appledaily.com</p></body></html>