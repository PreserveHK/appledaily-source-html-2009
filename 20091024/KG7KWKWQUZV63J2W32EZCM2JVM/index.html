<html><header><meta charset="utf-8"><title>夠Car事：41屆東京車展直擊（二之二）FT-86唔送豆腐做跑手</title></header><body><h1>夠Car事：41屆東京車展直擊（二之二）<br>FT-86唔送豆腐做跑手</h1><p>大勢所趨，電能或混能車種被力谷，不過一眾迷戀速度同操控嘅車迷唔使失望，因為踏足CentralHall嘅一剎，就會發現，高性能車種依然係焦點。先有FT-86豆腐車變跑車，再有V10引擎嘅L-FA，單係呢兩部已經夠滿足你所有期待。<br><br>記者、攝影：許維雅<br>鳴謝：皇冠汽車<br><br>全方位睇夢幻豆腐車新戰鬥Look。</p><p>喺東京車展CentralHall嘅正中，Toyota霸佔住展館最大位置，喺連同Lexus同Daihatsu展示出嘅霸氣足以顯示其日牌一哥嘅地位。焦點中嘅焦點，肯定係86！睇過《頭文字D》嘅都知呢架豆腐車有幾勁，不過大家亦知AE86只係被漫畫神話化，Toyota就將呢架夢幻豆腐車帶到現實，命名為FT-86，棗紅色嘅流線型跑車，吸取咗Subaru水平對向引擎嘅精華，以極輕車身、重心低作戰鬥賣點，呢部2,000cc嘅FT型成咁，仲點送豆腐呀。</p><p>LF-A單挑歐洲超跑地位</p><p>搶盡CentralHall眾人目光嘅，仲有LexusLF-A。之前幾年都仲係ConceptCar，等了又等，終於拍板喺2010年尾生產，全球限量500部，更即場接受預訂，售價約37萬5千美元（約三百萬港元）。4.8公升V10引擎輸出560匹馬力、480Nm扭力，加上帶點科幻嘅超級跑車外形、有點法拉利影子嘅車尾大玻璃，無論咩角度睇都極具令人驚嘆嘅魅力，一大堆人圍住佢睇極唔厭、趕極唔走，LF-A的確絕對有能力向各大歐洲品牌嘅超跑宣戰。加埋同場力谷嘅PremiumHybrid車LF-Ch一樣夠晒睇頭，打住高性能揭背混能車旗號，已經夠晒吸引力。</p><p>各品牌撐場代表<br>Daihatsubasket</p><p>開篷嘅basket，軟篷同座椅靈活多變，既可化身迷你農夫車，又可變迷你吉普車。</p><p>MitsubishiPX-MiEV</p><p>三菱喺車展為MiEV系列晒冷，四驅外形嘅PX-MiEV電能再配Hybrid混能系統，充滿力量感亦叫人眼前一亮。</p><p>LotusEvora</p><p>展出主打車雖然係已經出廠嘅Evora，但仍然肯千里迢迢到東京報到，成為館內唯一歐洲車廠。</p><p>環保陣營Showoff</p><p>電能及混能車種亦陣容鼎盛，叉電嘅Prius、iQ化身電車FT-EVII，全新款Hybrid車Sai，呢股環保趨勢明顯「坐大」。</p><p>同場加映<br>最搶電單車</p><p>喺Yamaha展館俾呢架ConceptBike吸引住，設計以三圓做概念，好玩又得意。</p><p>認唔認得佢</p><p>問番老餅同事先知，原來係出自N年前港譯《賽車小英雄》嘅漫畫。</p><p>ShowGirlRound2</p><p>第41屆東京車展　<br>日期：10月24日-11月4日　<br>地點：千葉縣幕張展館　<br>票價：1,300日圓　<br>網址： http://www.tokyo-motorshow.com 
</p></body></html>