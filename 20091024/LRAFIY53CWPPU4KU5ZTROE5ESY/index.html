<html><header><meta charset="utf-8"><title>魚缸暴炒族：銅價看升　江銅候低吸 - 方星俠</title></header><body><h1>魚缸暴炒族：銅價看升　江銅候低吸 - 方星俠</h1><p>礦產資源股今年整體表現算不俗，一方面係國內對原材料需求仍大，另外，美元滙價貶值，「磚頭」升值之餘，各類商品價格亦見回升唔少，油價最近重上80美元，以及國際金價創出歷史新高，種種因素夾埋都係刺激礦產資源股反覆向上的理由。</p><p>江西銅業（358）剛公佈今年9月30日止首三季業績，公司盈利減少57%至17.63億元人民幣（下同），每股盈利0.58元；上年同期盈利則為41.5億元。該份成績表出街之後，坊間券商對江西銅評價大同小異，雖然認為業績遜色，但投資評級都係建議「持有」或「與大市同步」居多，即係無乜特別驚喜。不過，亦有分析認為，第四季銅價獲市場看好，換言之，如果第四季表現一如預期，江西銅全年業績應該交到功課。<br>其實，今年3月底江西銅見過低位5.13元後，股價即拒絕再跌，並展開一浪高一浪升勢，最高見19.48元，由低位計累積升幅達2.8倍，反映年內該股即使出現純利倒退，股價一樣跑贏大市。<br>預料大市仍會在高位反覆，至於各類股份表現互有強弱，視乎所屬板塊是否食正市場潮流，由於資源熱潮未退，可待江西銅股價出現回吐時吸納，獲利目標22元，止蝕位16.50元。</p></body></html>