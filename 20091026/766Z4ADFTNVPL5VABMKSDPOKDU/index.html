<html><header><meta charset="utf-8"><title>求驗客手記：主場領軍響頭炮　楊家誠呢期最紅 - 求驗客</title></header><body><h1>求驗客手記：主場領軍響頭炮　楊家誠呢期最紅 - 求驗客</h1><p>前晚英超冇咩大戰，我求大俠順理成章睇伯明翰對新特蘭，叫做支持吓港人班主楊家誠，結果伯明翰由列治維同麥法頓各建一功，就算比賽後段有後衞史葛丹恩擺烏龍，仍以2:1勝出，楊生首次喺主場領軍就贏波，攝影機仲影到佢喺完場一刻同成班球會高層擁抱慶祝㖭，今次威啦！</p><p>小明哥撐場九唔搭八</p><p>成班麻甩佬擁抱，原本冇咩特別，不過當中就有一個既熟識又唔應該喺場入面嘅人物，就係人稱小明哥嘅徐小明喇；原來楊生有意邀請佢為伯明翰拓展大中華市場，今次亦係小明哥第一次入場睇英超，賽後佢仲話：「其實開波前落雨，開波時唔單止停咗雨，比賽嗰時仲出現彩虹，果真係紫氣東來，畫出彩虹。」<br>小明哥你咁識做，楊生唔請你都唔得啦，不過我求大俠睇過小明哥最近嘅電影大作《奪標》，感覺就認真out喇，希望小明哥先了解一吓現時年輕球迷嘅喜好先啦。<br>由楊生帶領下，伯明翰一片歌舞昇平，賽後連領隊麥利殊都要擦吓老闆鞋：「今次勝利對球員、球會以及全個伯明翰市都好重要。我好開心同新班主合作，楊生同余懷英（球會副主席）都對足球充滿熱誠。」<br>伯明翰仲想越搞越大咁，好似想搵前利物浦領隊侯利亞出任顧問，侯利亞兩年前因為身體問題辭任里昂教練，如果伯明翰份工冇咩壓力，都做得過。</p><p>斟侯利亞范志毅搞大佢</p><p>又有傳伯明翰想搵前國足隊長范志毅出任教練，范大將軍家帶緊上海U16踢緊全運會，范將軍就回應：「我收到邀請，但我尚未決定。」<br>如果搵得成呢兩位仁兄，加埋麥馬拿文、卡林保等名宿，伯明翰高層都叫星光熠熠噃；雖然家吓有大把人前呼後擁，不過我求大俠就奉勸楊生唔好咁快開心住，事關下輪聯賽就要主場對曼城，呢隊由油王撐腰嘅富豪球隊，一啲都唔少嘢o架！</p></body></html>