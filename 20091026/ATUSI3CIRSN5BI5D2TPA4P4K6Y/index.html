<html><header><meta charset="utf-8"><title>黑勢力　新牌報到</title></header><body><h1>黑勢力　新牌報到</h1><p>對於我等懶人來講，秋冬季不需要絞盡腦汁去襯紅藍黃綠扮繽紛，一身黑與白包保無出錯。今季D-mop四個新牌仔攻港，主打一味黑白灰Monotone，單是賣弄剪裁伎倆已夠吸引，今日率先看這股黑勢力，睇完辦再拍板入貨！<br><br>記者：葉雪芯<br>攝影：陳盛臣<br>Model：Norain@puremodel<br>Makeup&amp;Hair：Hilary@Colouryourfaces</p><p>BarbaraIGongini丹麥國寶分二線</p><p>長江後浪推前浪，新進設計師呢期當紮，D-mop都要向他們招手。北歐時裝界新女DesignerBarbaraIGongini96年在哥本哈根畢業，推出自家品牌便聲名鵲起，成為丹麥國寶。雖然口講品牌成功全靠高創造性及高品質，而非純為生意，但BarbaraIGongini的設計則極有生意頭腦地分支出兩個極端路線：I-rEguLar玩浮誇，着重藝術及設計，純滿足藝術家慾望；另一路線rEguLar則是以簡單、親民為主。不過一睇今季首次來港的全黑系列，雖說已算是親民派，但又Jumpsuit又蝙蝠裙，是重口味之選。</p><p>IlseJacobsen手製雨靴專家</p><p>水靴熱潮由上幾季開始後，就從未間斷，甚至勢在升呢，各牌子爭推潮款。但其實早有IlseJacobsen水靴王搶飲了頭啖湯，今季更走Hi-End線踩入香港。咪以為膠鞋無手工可言，IlseJacobsen所有RainBoots都在丹麥Handmade。係好嘢就唔使玩到天花龍鳳，齋睇外形，IlseJacobsen有點Dr.Martens的感覺，一樣是由頭到尾只得一個款，但就同時推出多個不同顏色選擇。值得一提是鞋內櫳舒服度極高，以抓毛製造，又暖又軟，啱晒又要型又怕冬天雙腳凍冰冰的女仔。</p><p>SylviaRielle浪漫法式情懷</p><p>法國果然是孕育時裝界人馬的好地方。來自法國的SylviaRielle，風格非常夠女人味，Ruffles、繡花、Lace圖案等都可以在其設計中得見。感覺浪漫而着重手工，但最重要是中位價，以法籍時裝來講，二、三千銀買到DesignerLabel算是物有所值。</p><p>maje法國北非混合體</p><p>混血兒十居其九都是美人胚子，原來時裝界的混血兒都零舍特別過人。maje由設計師JudithMilgrom於1995在法國創立，設計師出生於北非摩洛哥，成長在法國，其設計風格完全是兩地的Mix，例如在普通的牛仔褲腰位上加上暗花圖騰繡線絹布料，經常在一些細節位大玩異國風情。2004年開設首間專門店後，即有份帶頭掀起穿高腰褲、流蘇背心潮。今季首次來到香港，稍稍低調地玩黑，以乾淨利落的Cutting為重點，裙款多為窄和貼身，啱晒骨感女的心水，但身材多點肉的女士就要小心考慮了！</p><p>低調狂入新牌</p><p>時裝界今年應該有晒心理準備要過寒冬，事關經濟未算完全復蘇，加上香港冬天不夠冷，時裝精都不敢大手入貨。惟獨D-mop今季還強勢引入多個新牌，除以上四牌外，還有意大利銀飾Goti、巴黎AndreaCrews、男裝LabMusician等，更將安蘭街分店擴充，將前身為貨倉的三樓變埋舖，行都行得舒服好多！</p><p>D-mop（28400822）<br>中環安蘭街11-15號地下</p></body></html>