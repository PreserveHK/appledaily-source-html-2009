<html><header><meta charset="utf-8"><title>隔牆有耳：CY自戀貼網文讚自己 - 李八方</title></header><body><h1>隔牆有耳：CY自戀貼網文讚自己 - 李八方</h1><p>積極投入跑馬仔遊戲嘅梁振英CY，唔放過任何一個自我宣傳機會，喺自己個blog度，轉貼咗一名叫「咸方包」嘅內地同胞一篇題為《偶遇「梁振英」》嘅文章，差啲睇到八方毛管戙。<br>CY轉貼嘅呢篇文，話係喺內地網友「咸方包」個blog度搵到。呢位內地同胞始終唔了解香港民情，文中講到佢某日喺香港搭地鐵，撞到一個「好英氣」、貌似梁振英嘅男士，仲目擊呢位疑似梁振英打乞嗤時，攞咗條深藍色嘅手巾仔出嚟遮住個口，令佢不期然諗起「gentlemen」呢隻字，仲覺得對方好有「內在氣質」㖭。</p><p>話自己成日搭地鐵</p><p>呢篇文明顯說到CY心坎裏，佢轉貼咗篇文仲要喺後面加幾句，話自己成日搭地鐵，因為環保又方便，但唔只香港，內地嘅朋友都唔信喎。八方唔知CY點搵到咸方包個blog，唔係自戀到喺網上搜尋自己個名啩？至於另一位跑馬仔黑馬鬍鬚曾噚日都有更新佢個blog，篇新作主要講吓佢好敬佩林則徐，輸蝕咗啲囉。</p></body></html>