<html><header><meta charset="utf-8"><title>隔牆有耳：鹹網高官更輕鬆 - 李八方</title></header><body><h1>隔牆有耳：鹹網高官更輕鬆 - 李八方</h1><p>幾時都話，打政府工點都着數啲。早排被揭發喺辦公室每日上鹹網超過6小時嘅環境保護署助理署長，今年4月開始自行放假半年，最近終於返番工，但就被燉冬菇，由本來月薪超過12萬嘅助理署長級，降一級做高級政務官，但每個月仍可以成8、9萬蚊人工，而且被調咗去個細部門，工作崗位唔使同外界接觸。有官場中人話，犯咗事反而可以調去做啲輕鬆工作，係咪益咗阿鹹網高官？</p><p>原為環保署助理署長</p><p>有二五同八方講，鹹網高官因為有成半年有薪假，事發後一直放假放到呢個月先返工。呢個環保署前助理署長本身屬政務官職系，經常調去唔同部門，本來已經署任助理署長職級，差啲就過埋晉升委員會，正式升做屬丙級政務官嘅助理署長，但被揭發上鹹網之後，仕途已經係咁先。公務員事務局決定，將佢降番做原本嘅高級政務官，月薪亦由逾12萬減到去8、9萬。<br>公務員事務局又將佢調離環保署，安排佢去另一個細部門，做啲研究內部政策嘅嘢，唔使對外。有資深高官解畫，根據公務員事務局嘅紀律行動程序，上鹹網事件仍在調查中，而且當事人所犯嘅事唔涉及刑事，一般唔會停職。<br>同時，署任高一級嘅官員放幾個月長假，無工作表現可以考核，一定唔會考慮畀佢升職，加埋佢涉嫌違反紀律，降番去做原有職級，屬正常安排。至於將他調去唔使接觸外界嘅崗位，一來避免尷尬，二來，鹹網高官之前聲稱因為工作壓力，先至要上鹹網減壓，新崗位壓力細啲，等佢唔使上咁多網，個安排都算是合情合理喎。不過，亦有官員認為，犯咗事仲獲分配筍工，益咗佢。</p><p>首席主任亦有鹹網癮</p><p>環保署過去一年有兩個高官被內部電腦監察系統發現，喺辦公室每日瘋狂上鹹網，除咗呢個署任助理署長，佢嘅直屬下屬首席環境保護主任亦同樣有呢鋪癮。環保署已經搜集證據，交畀公務員事務局展開正式紀律行動。不過，呢個首席環境保護主任冇放大假，一直返工，但環保署將佢調咗去另一個工作崗位。<br><br>mailto:pf_lee@appledaily.com</p></body></html>