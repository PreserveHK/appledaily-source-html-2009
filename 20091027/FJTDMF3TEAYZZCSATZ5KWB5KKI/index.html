<html><header><meta charset="utf-8"><title>阿葛揸旗　兩大陀地幫會合併</title></header><body><h1>阿葛揸旗　兩大陀地幫會合併</h1><p>I.T自家土炮品牌Fingercroxx，一向受後生仔歡迎，好多人鍾意佢出名的植毛Tee，多色又多Patterns，價錢夠合理。今個秋天呢個陀地品牌更與阿葛（葛民輝）的4A玩埋，一連推出九款交叉產品，有4A的質素之餘，最重要是有Fingercroxx的抵價！Items有幾正？可以先到位於Exit的Preview展覽睇睇，到10月31日就即刻仆去入貨啦！<br><br>記者：陳諾堯<br>攝影：楊錦文<br><br>阿葛帶你率先睇4A同Fingercroxx的交叉出品。</p><p>兩大幫會展覽造勢</p><p>自己鍾意的東西，有得睇無得買都幾陰功！Fingercroxx×4A的產品就暫時只供Preview展覽，畀大家研究欣賞一番先至開始發售，果然有計。展覽場地位於尖沙嘴Exit，是03年阿葛有份參與設計的，Exit的「E」原來代表阿葛英文名Eric，舖內所有InteriorDesign原來都是由阿葛一手包辦。所以今次同Fingercroxx正式首次合作，展覽都要在有緣之地Exit搞。Fingercroxx×4A的產品現於Exitbydouble-park作Preview展覽，要10月31日才公開發售。</p><p>阿葛：兩個市場交叉感染</p><p>是次交叉的產品其實並不多，亦十分限量，只有九款Products，雖則有不同顏色，但粉絲千萬不容錯失。阿葛、Wallace和細佬Godfrey都是今次交叉的主要人物，每件Item都諗過度過，對兄弟班來說更是夢想成真的Project。阿葛就話：「4A和Fingercroxx的顧客是來自兩個完全不同的Markets，平日會買4A的客人好像不用睇價錢，鍾意攞上手就買，而Fingercroxx就比較Mass，好受學生哥後生仔歡迎。今次可以用Fingercroxx呢個平台出4A產品，相信好多Fans都會好開心，兩個Markets都會有得着。就好似我們用水樽作Tee的Packing，用西裝袋裝住風褸賣，這些都是Sell環保和Gimmick，唔使咁悶，Packing又用得番，大家都開心。家陣好多後生仔都會睇包裝，包裝靚就點都抵！」</p><p>兄弟班夢想成真</p><p>至於I.T方面代表，Fingercroxx掌舵Wallace就話：「真係好開心可以同Eric的4A正式合作，之前都有好多細的合作機會，但係Fingercroxx同4A兩個Logo正式Crossover就未試過，相信中國的Fans一定好開心，因為他們好撐Fingercroxx，更愛Eric的4A。我和細佬Godfrey從小便喜歡阿葛和阿Jan，曾經想過如果能合作便最好，結果是緣份，令夢想成真。」Godfrey又點睇？「我認識阿葛在先，之後介紹給哥哥認識。阿哥做衫叻，我就精於Graphics，就這樣我們兩兄弟拍住上，Fingercroxx這個土炮品牌絕對是我們的親生仔。今次同阿葛合作好開心，可以將兩個品牌的特點融和貫穿，Graphic上我同阿葛都有參與，阿葛話鍾意我設計的大腳八Logo，再加4A的Logo在眼睛位置，效果幾得意。」
</p><p>主攻上身重煲豆袋褸</p><p>想買Fingercroxx×4A的下身Products？哈！真是幫不了你，因為今次只是推出上身產品，包括Tee、牛角Tee、風褸和Zip-up衞衣等。從中選一的話，豆豆袋風褸必定是首選，首先質料夠薄身又有款，Packing夠實用很聰明，家陣秋天着就更加適合不過。當然交叉Tee亦少不免買一件，不穿的話用作收藏都好。</p><p>識貨必爭鞋袋帽</p><p>講真句，一件CrossoverTee$399價錢算合理，只不過Tee就一櫃都係，記者反而推介大家買限量的周邊配件。識貨之人必定會留意鞋同袋，就連阿葛自己都話個MessengerBag只做得十幾個，是鍾意的話就不要想那麼多，攞起就買。另外，Cap帽的貨量都是有限，因為選用的質料很好，令身兼且挺身，一看便知是貴價料，所以限量生產。
</p><p>*以上所有Fingercroxx×4A貨品將於10月31日起全線於Fingercroxx、doublepark和Exitbydouble-park發售。<br><br>Fingercroxx（23142212）<br>尖沙嘴新港中心LG29號舖<br><br>doublepark（25060222）<br>銅鑼灣時代廣場631號舖<br><br>Exitbydouble-park（27221751）<br>尖沙嘴漆咸道南73號地庫</p></body></html>