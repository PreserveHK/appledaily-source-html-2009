<html><header><meta charset="utf-8"><title>夠Car事：QBill×QB14　靠嚇唔止得把聲</title></header><body><h1>夠Car事：QBill×QB14　靠嚇唔止得把聲</h1><p>仲記唔記得UmaThurman喺《KillBill》個造型，功夫衫加日本刀，好鬼型！今日就遇上個QBill，竟然一開聲，就連「豹」都嚇窒。先聲奪人都係靠QBill部型爆改裝車QB14，都未發力，只用副偈嘅咆哮聲就連積架都嚇退。<br><br>記者：梁美甜<br>攝影：梁細權<br>Models:Alia@PureModels<br>鳴謝：飛成行<br>查詢：mailto:trendy.agent@gmail.com</p><p>點解QBill?
</p><p>「我叫阿Bill，花名QBill，而呢部車原車係NissanS14，咪叫佢做QB14囉！」</p><p>QB14主人阿Bill先嚟講講佢呢部戰驅點樣「靠把聲嚇窒豹」：「早幾個星期揸住QB14去銅鑼灣，行錯路要入克街U-turn返出來，見到前面有部積架，根本U-turn唔到，咪諗住響按，一㩒無聲至記得未駁線，於是輕腳踩油希望前面部車讓一讓，點知細力踩極無反應，惟有不斷畀油，副偈嘅聲夠晒大，成條街啲人即時停低晒望住，部積架至嚇到讓路咋！」</p><p>改剩頂同門</p><p>甫見到QB14，即時嘩了一聲，見過真身S14嘅車迷應該知道原廠NissanS14個樣有幾正經老土，眼前嘅QB14就完全改頭換面，問阿Bill部車改咗咩部份，估唔到答案係：「車頂同車門係原裝之外，全都改裝又或者強化咗！」車身換上碳纖維同埋玻璃纖維，再加大包圍及大尾翼，超惡。最巴閉係呢個惡樣仲要係全港獨一無二。「成套包圍、外形線條亦係贊助商根據我要求而特別打造，可以話香港獨家。」內櫳改動亦唔少，除基本裝置，內裝差不多全拆卸，換上跑桶椅同防滾架等，再加入強化零件及電腦調校之後，變完身嘅QB14馬力較原廠嘅220匹馬力高出很多，超過380匹。咁改法條數好襟計啫？「唔記得，大約五、六十萬左右喇！」95年S14易手車價都只係五、六萬，「愛」果然係可以令人無底線地付出。</p><p>一出街被動飄移
</p><p>「攞車當日落雨，路面幾濕，一入迴旋處部車竟然自己掉頭，跟住就撞壆，個壆無事我部車就成個泵把甩咗，即刻執番個泵把上車走。」阿Bill憶述爆笑場面。就係因為無意中感覺到飄移魅力，加上認識現時橫滑會會長海堂，造就阿Bill多次駕住QB14出入珠海賽車場表演及出賽，及為東華籌款表演。家飄移比賽全都移師內地，身為橫滑會副會長嘅阿Bill直言：「學飄移唔係飛街又或者媾女，要有提升個人駕駛技術嘅心態至得。識得飄移唔一定唔會炒車，但，遇到汽車失控時，反應快而敏捷兼可以冷靜地去救車。」我諗就連駕駛EQ都提升唔少呢！</p><p>飛雞飄移</p><p>NissanSilviaS14俗稱「飛雞」，熱愛飄移者心目中嘅名車，系列中更有S13及S15，據講當年S14流量唔多，以致現時二手市場供應非常有限，而QB14原車係95年S14車型。
</p><p>NissanSilviaS14
</p><p>引擎：1,998ccL4DOHCTurbo<br>馬力：220ps/6,000rpm<br>扭力：28.0kgm/4,800
</p></body></html>