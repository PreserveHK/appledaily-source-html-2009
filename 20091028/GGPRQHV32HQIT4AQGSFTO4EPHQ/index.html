<html><header><meta charset="utf-8"><title>中環在線：阿童木飛唔起累意馬插水 - 李華華</title></header><body><h1>中環在線：阿童木飛唔起累意馬插水 - 李華華</h1><p>有時口味呢家嘢真係好難掌握，好似意馬國際（585）套動畫電影《阿童木》，華華有睇過，雖然整體質素同上咗神枱嘅Pixar冇得比，但似乎好過佢哋第一套嘅《忍者龜》，點知勢估唔到，小飛俠喺美國同日本票房都唔係好得。阿童木飛唔起，結果連累意馬股價噚日大跌37%至0.208元收市。</p><p>美日票房唔掂</p><p>據美國電影票房網站《BoxOfficeMojo》統計，喺當地上周五、超過3000家戲院上畫嘅《阿童木》，只係以大約5200萬港元累積票房排第六，輸比一啲無乜卡士嘅恐怖片同劇情片。睇番日本票房仲慘情，一個禮拜都唔使，就跌出票房十大……<br>美日兩地票房暫時唔係好掂，咁中國內地票房又點呢？同樣喺上周五上畫，3日累積票房就超過4500萬，都算唔錯o架喇。據國泰君安嘅報告推算，若果《阿童木》美國票房收到3.59億，每股就應該值0.314港元。睇番家條數，唔怪之得噚日股價好似倒水咁啦！<br>股價大跌，意馬公關大員就大派定心丸，話雖然票房暫時唔係咁好，但管理層對套戲仍然充滿信心喎。華華都希望係咁，都唔想睇唔到佢哋下一套《神勇飛鷹俠》嘅。<br><br>李華華<br>mailto:LiWaWa@AppleDaily.com</p></body></html>