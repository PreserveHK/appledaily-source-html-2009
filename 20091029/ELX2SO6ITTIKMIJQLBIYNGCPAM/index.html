<html><header><meta charset="utf-8"><title>豆沙包爆美味天使陪老細錢國偉：我唔近女色冇嘢做</title></header><body><h1>豆沙包爆美味天使陪老細<br>錢國偉：我唔近女色冇嘢做</h1><p>無綫監製錢國偉（Wilson）早前被指假公濟私，不時拖女夜蒲。近日被轟出節目《美女廚房》的梁懿晴（豆沙包）更數臭Wilson強迫她出席老細飯局。Wilson昨日作出反擊，狂插豆沙包工作態度懶散，開廠時瞓覺，其他美味天使為保飯碗，異口同聲出言狂插舊拍檔。</p><p>為迎接後日的萬聖節，無綫昨日安排監製錢國偉率領一班美味天使，劉俐（藍莓）、關婉珊（蜜瓜）、王淑玲（香蕉）、陳家穎（餐包）、丁樂鍶（腸粉）、王寶寶（春卷）和陳蕊蕊（桔）等到奧海城，出席「嘩鬼美女無敵哈囉喂」活動，眾女扮鬼扮馬，十分驚艷。</p><p>鬧豆沙包懶散</p><p>經常被拍到拖女夜蒲的Wilson，前晚仍有帶同部份美味天使出席電影《我女友係零零７》派對。近日劉懿晴（豆沙包）爆料指因為不肯出席飯局，被Wilson叮出節目《美女廚房》，又指他與春卷關係曖昧，有大細超之嫌。<br>Wilson昨日淡定反駁有關指控，問到為何突然out豆沙包，Wilson身邊的方力申即搶答：「佢做得唔好，唔夠勤力。」Wilson聽後即說：「我哋冇夾過，豆沙包入廠就瞓覺，叫佢都唔願做，幕後都知點解唔用佢。」<br>Wilson堅決否認跟出席飯局有關，他說：「其實係我哋收工有時會一齊食飯，腸粉有時都冇去，佢住得遠，又唔見我飛佢。我都慣咗呢啲新聞，公司冇照肺，叫我小心女人。」可是無綫要他戒近女色？Wilson說：「我唔近女色冇嘢做，我要上位冇計。總之多女仔就多是非。」</p><p>舊拍檔踩多腳</p><p>對於偏心春卷，Wilson說：「春卷份人開朗啲，但豆沙包好似唔想做呢行，佢唔鍾意跳舞，又唔鍾意應酬，宣傳又唔做。咁多年，如果係（事實）公司一早炒咗我。」<br>春卷和桔則異口同聲指證豆沙包曾在廠內瞓覺，春卷又否認飯局接客傳聞，她說：「根本冇呢啲飯局，我哋同工作人員、監製食飯啫，傳聞誇張咗。」藍莓又說：「可能懶係重要原因，佢（豆沙包）做得唔夠好。」<br>對於Wilson的反擊，豆沙包昨日在電話中說：「Beagentleman，我承認有喺影廠瞓過覺，但嗰時係休息時段，我未有嘢做。」對於其他天使維護Wilson，豆沙包說：「其他女仔有自己諗法，我冇可能要佢哋幫我講好說話。」<br>採訪、攝影：王崇穎、比華利</p></body></html>