<html><header><meta charset="utf-8"><title>敏妮Talk：盲目買樓 - 溫敏妮</title></header><body><h1>敏妮Talk：盲目買樓 - 溫敏妮</h1><p>俾人投訴話敏妮偷懶唔寫稿，令《敏妮Talk》見報率越嚟越低，真係要呼寃，查實係因為經濟好，廣告多，經常稿擠。另一原因係理財版內容越嚟越豐富，所以已「逼埋牆角」嘅敏妮，要更珍惜可以見報嘅機會。</p><p>冇得睇樓都想買</p><p>前幾日收到手帕交V嘅電話，劈頭就問，「敏妮，邊間銀行樓按最抵！」吓，唔係家陣入市買樓吓嘩？唔問尤自可，一問，V即刻要敏妮畀意見。佢話睇中咗層港島區樓，喺佢office附近，雖然唔係一手盤，但樓齡唔算高。聽落都係好理由，但如果V認為層樓咁「抵」，應該唔使問敏妮意見，原來另一個令佢猶豫嘅地方係，「冇得睇樓！」<br>叫得佢做手帕交，唔啱聽敏妮都要講，大嗱嗱幾百萬蚊，睇都冇得睇就要買？除非係用嚟炒唔係用嚟自住，仲要肯定之後有人接你「火棒」。另一樣係買嘢最緊要問價錢，點知佢話：「OKo架，都未去到層樓嘅歷史高位。」<br>的確好多物業嘅樓價，已經返到高峯時水平，甚至升穿歷史高位，但另一角度諗，層樓未升到高位，係咪同本身質素有關呢？追落後唔係唔得，但要睇清楚層樓嘅樓價係長期落後大市，抑或係因為本身質素限制咗樓價升幅。</p><p>公屋圍繞價難升</p><p>前幾日同位有名嘅學者食晏，佢提到，研究咗某幾個區嘅樓盤，發現有一個因素好影響樓價，就係附近嘅規劃。如果嗰區本身公屋臨立，通常樓價都好難升得起。當然V睇中嗰層樓並非公屋圍繞，但有冇其他因素限制樓價升幅，敏妮建議佢先做吓功課。<br>佢覺得OK嘅樓價，似乎係俾近期不斷創新高嘅「豪宅」呎價干擾。的確近期樓價升到癲，好多人都驚，再唔上車就冇機會，但97年時，都好似有同樣嘅聲音。當然歷史係咪會循環不息，大家都唔知，但喺咁uncertain嘅情況下，似乎應該「停一停，諗一諗」。<br>溫敏妮
</p></body></html>