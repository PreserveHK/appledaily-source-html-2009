<html><header><meta charset="utf-8"><title>夠Car事：PradoTX-Edition　平玩暴龍四驅</title></header><body><h1>夠Car事：PradoTX-Edition　平玩暴龍四驅</h1><p>越野四驅不嬲有捧場客，話之你香港路面平滑無凹凸，港人在意嘅係筋肉威猛外形，近百萬嘅新LandCruiser一樣有市場，不過我卻愛剛到港嘅PradoTX-Edition，暴龍般嘅賣相同四驅規格，車價50萬，可算係十足台型、半價找數。<br><br>記者：徐影龍<br>攝影：譚盈傑<br>Model：Suki@PureModels</p><p>唔同引擎　相差30萬</p><p>ToyotaPrado2010新款TX-Edition上場，頂級版行4.0LV6偈，擺明戰鬥格，但計番官網車價，到港後打埋稅要80萬以上。今日呢款行2.7L直四引擎就抵玩得多，車價約50萬，比V6版起碼平30萬，同大佬LandCruiser比更係平一半，雖然馬力減咗113匹得番163匹，不過喺香港用已經綽綽有餘，我就覺得最緊要有番越野四驅嗰種暴龍筋肉味，呢啲唔係叫孤寒，而係識計數。試一下四驅能力，坦白講，2.7L唔算有爆炸力，但上斜韌力相當足夠，就算勁斜停燈位，起步都係半腳油門，三千零轉自動升波繼續上路，行順咗吊住二千轉已足夠撐長命斜。以近2.5噸車重兼坐四個人嚟計，香港已無乜路面可以難倒佢。</p><p>車身變大　內櫳得益</p><p>車款方面，同LandCruiser都幾大分別，首先鬼面罩由橫式欄柵改為垂直式，配埋近似菱形嘅醒神頭燈，令車首有種高高在上、作勢噬咬嘅氣勢，唔似09款LandCruiser咁偏向方形，唔鍾意過度斯文嘅車迷，應該會更為接受Prado嘅動感賣相。傳統上，Prado比LandCruiser尺碼細一截，不過新版又大番啲，內櫳直接得益，變得更為闊落，就算全車坐滿，都好似七人車咁鬆動，而且有番同門車系特色，座椅靈活百變，中、尾排都可獨立摺平收起，坐人載物變得無限制。車款靚仔、車價又抵玩，但始終要面對番現實問題。呢架Prado就真係幾入門，電椅、雪櫃、泊車鏡頭、連屏幕都欠奉，一切以實用精簡掛帥。不過豪華可以分兩類，LandCruiser係「勁豪」，Prado都可以話係「小豪」。後排獨立冷氣、電天窗、電子式尾門、真皮波棍及手掣、全車14個高級喇叭、12個安全氣袋等等，咪以為Prado真係無料到。</p><p>規格</p><p>引擎：2,693cc直四<br>馬力：163PS/5,200rpm<br>扭力：246Nm/3,800rpm<br>傳動：4速自動波、四驅<br>售價：約50萬<br>查詢：富利堡（28776700）</p></body></html>