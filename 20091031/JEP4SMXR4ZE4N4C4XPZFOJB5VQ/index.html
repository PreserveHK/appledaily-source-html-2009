<html><header><meta charset="utf-8"><title>娛圈360：亞姐之最</title></header><body><h1>娛圈360：亞姐之最</h1><p>【回顧亞姐21年】向來有個不成文規則，港女參加港姐，內地佳麗就參加亞姐，都怪利智太成功，為無數北方美女編織選美夢。陰謀變陰毛，千古佳話，誰說亞姐冇代表性？亞姐icon黎燕珊、利智、陳奕詩、楊恭如和吳綺莉，比一當選就嫁入豪門或順理成章做花旦仔的港姐，人生路精采得多。葉玉卿開創亞姐三級路，也是經典，可惜成功者，也僅此一人。　撰文：李全</p><p>最可惜　韓君婷</p><p>鬼妹韓君婷97年因朱燕珍被褫奪后冠而躍升為冠軍，可惜事業不順，情路難行。05年鬼妹突然與陳欣健女兒陳早茵傳出「斷背情」，及後其發脹身形突然急變火柴人，有傳是為情消瘦。事業停滯，鬼妹寄情煙酒，令人惋惜。</p><p>最搏命　利智</p><p>以為利智胸大冇腦，92年她卻嚇你一跳跑去從商，豪擲數千萬在內地搞地產，這其實有迹可尋，在大銀幕慣演性感烈女，動輒瞪眼嚇死你。86年亞姐冠軍，在噓聲中封冠，名句係「你一定有陰毛（陰謀）！」89年起與仍未離婚的李連杰苦戀，95年地產生意爛尾，李連杰即簽下賣身契撲水，99年共諧連理，還生了兩個女兒，結局完美。</p><p>最有種　吳綺莉</p><p>90年亞姐冠軍，爽朗外表一反亞姐傳統濃脂厚粉，不過最經典當然要數99年爆出「小龍女」事件一舉將成龍拉下馬，由國際巨星變過街老鼠。成龍龜縮唔認頭，幸好有個富貴阿媽撐腰，近年長居上海，小龍女鼻大大越來越似成龍，早前母女更返港到跑馬地睇豪宅大有回流之勢。香港咁細，撞到點好？</p><p>最豪乳　陳奕詩</p><p>86年和平小姐，38吋上圍，比利智多一吋，可惜不是一吋長一吋強，闖影圈專演惹火尤物，最記得只是《富貴迫人》系列肥姐個女。之後突然人間蒸發，98年突然以富婆姿態再現，據聞幕後有富豪高人相助。06年突遭廉署控告涉嫌詐騙，涉及金額竟高達3.6億，後獲無罪釋放。</p><p>最飄忽　翁虹</p><p>89年冠軍翁虹，當選後即獲亞視力捧拍劇，後來卻走去拍三級片，翁媽媽鬧到爆，亞視也棄用她，其後她踩入歌壇，又過檔無綫拍劇。03年與美國大西洋賭場副總裁伍偉傑共結連理，兩年後離婚；07年1月與健身管理師劉倫浩結婚。</p><p>最老練　宮雪花</p><p>95年亞姐首創不設年齡限制，造就47歲的花姨與15歲的陶安仁同場火併，噱頭十足。花姨年紀一大把但風韻猶存，身材與自信心同樣逼爆，贏得第五名。傳過整容、結過婚兼生過仔，但花姨一句失憶掂晒，特區領導班子要學嘢喇。</p><p>最爭氣　黎燕珊</p><p>85年首屆冠軍，87年拍《成吉思汗》邂逅大汗劉永，人人勸她嫁不過，92年還是一腳踩進去，結果換來滿身傷痕，惟自食其力養兒。銀行結餘得3,000蚊，追贍養費卻招來白眼，的起心肝做保險，第5個月已月入80萬。</p><p>最上進　葉玉卿</p><p>創亞姐拍三級片之風，《情不自禁》三點盡露搏到盡，票房超過1,000萬，轉頭在文藝片《紅玫瑰與白玫瑰》演鵪鶉賢妻，出唱片做主持，最後嫁得富商移居美國做闊太。名副其實三級跳，勝過師妹剝完又剝磨爛蓆。</p><p>最傳奇　楊恭如</p><p>如果幫95年亞姐冠軍楊恭如拍傳奇電影，應該幾好睇，男人圍住她車輪轉，不過次次傳親緋聞都話佢係第三者。富商拜倒石榴裙下，唔使做出入豪宅名店，高潮位在掌摑傳聞，劇情急轉直下打回原形返內地拍劇，果真人生如戲。<br><br>部份圖片：《壹本便利》、《壹週刊》</p></body></html>