<html><header><meta charset="utf-8"><title>夠Car事：換大偈慳油</title></header><body><h1>夠Car事：換大偈慳油</h1><p>秋高氣爽，最適合開住SUV四出郊遊，即使喺香港極少機會攀山涉水，但起碼外形贏盡氣勢，揸車時有份瀟灑感覺都經已夠晒滿足。最新選擇有呢部VOLVOXC603.2，引擎容量較之前版本提升，但就反而更慳油，絕招係棄Turbo、換細胎，更吸引嘅係：車價又更低！<br><br>記者：許維雅<br>攝影：陳盛臣<br>Model：Alia@Puremodels</p><p>減低油耗至$1.4/km
</p><p>被譽為最安全嘅SUV四驅車VOLVOXC60，一個CitySafety防撞系統已經足夠為佢搶盡分數，能夠於車速每小時30公里以下辨別危急情況然後自動煞車防撞，絕對係富豪近年對於汽車安全系統研發嘅驕人成果。雖然今次推出嘅全新3.2版本仍然保留呢個咁叻仔嘅CitySafety系統，但外形同配備就略為新意欠奉，同上一代T6版本無乜分別。不過有慳油呢個大前提掛帥，總叫人另眼相看。新車配3,192cc直六引擎，容積比舊版本更大，但就踢走Turbo，馬力減低至238匹。另外，更將輪胎縮細至17吋，兩招就令呢部3.2版本嘅XC60慳油表現有所提升。據官方數字顯示，每100公里只需11.2公升油耗，以現時油價約$13計算，每公里只需$1.45，相比起同級歐洲車，實在係慳油一族。</p><p>配備高級車價經濟
</p><p>成日覺得要操控一架外形感覺笨重嘅SUV係一件幾辛苦嘅事，不過XC60屬中型SUV版本，所以心理上其實已經減輕咗不少負擔，加上感覺開揚嘅司機位視野，操控感覺無疑幾舒服自在。再論外形同配備，車頭粗獷輪廓一向突出鮮明、兩側腰線肌肉感特強嘅VOLVO，就好似天生有四驅車嘅霸氣特質，加上簡約自然舒適嘅全真皮內櫳設計，實在各方面都十分稱心。何謂最合心水嘅SUV，部份人可能要頂級貴氣名牌，甚至嫌3.2版本嘅馬力比起上一代T6版減少咗47匹，但45萬元有找嘅價錢可以擁有一部有200幾匹馬力、定速、免匙、多功能軚環等配備齊全嘅四驅車，試問同級歐洲車又有幾多可以做到如此經濟實惠呢？</p><p>規格</p><p>引擎：3,192cc直六24氣閥<br>馬力：238hp/6,200rpm<br>扭力：320Nm/3,200rpm<br>傳動：6前速自動波，四驅<br>售價：$448,000<br>查詢：29273388（維信汽車）</p><p>VOLVO新車晒冷展
</p><p>想近距離欣賞呢架全新XC60，就唔可以錯過今日開始於海港城舉行嘅VOLVO車展，全線2010年款富豪新車仲會一次過晒冷，包括C70T5、V502.0及XC902.5T等。凡於展場訂購XC902.5T即可勁減$100,000，S802.5T更以優惠價發售。</p><p>日期：10月31日-11月1日<br>時間：11:00am-8:00pm<br>地點：尖沙嘴海港城海運大廈</p></body></html>