<html><header><meta charset="utf-8"><title>今晚決賽　嚴打裝假狗亞姐慘遭搜身</title></header><body><h1>今晚決賽　嚴打裝假狗<br>亞姐慘遭搜身</h1><p>《第21屆亞姐今晚終極一戰》<br>為力谷今晚舉行的亞姐總決賽，亞視昨日安排12位佳麗穿泳衣及類似褻衣的紅磨坊舞衣見傳媒，預告今晚總決賽佳麗繼續賣肉搶收視。不過，由於候選佳麗接連被發現偷偷戴nudebra「裝胸作勢」，亞視決定成立監察小組，在今晚佳麗每次出場前逐一搜身檢查，嚴打佳麗裝假狗。</p><p>由亞視舉辦的《2009亞洲小姐競選總決賽》今晚7時30分在亞視大埔總台舉行，雖然大會已向12位候選佳麗表明不准加墊僭建，但為防有人違規偷偷戴nudebra上陣，大會成立一隊9至10人、由服裝部及亞姐保母女職員組成的監察小組，在佳麗今晚出場前逐一進行搜身檢查，嚴防有佳麗違規僭建。</p><p>姚佳雯低胸復仇</p><p>為幫今晚總決賽造勢，亞視昨安排12位候選亞姐穿泳衣及類似褻衣的紅磨坊舞衣出席大埔總台舉行的宣傳活動及拜神儀式，而去年亞姐冠軍姚佳雯、亞軍顏子菲、季軍賴琳恩以及司儀鄭丹瑞、王賢誌、表演嘉賓肥媽也有出席，其中姚佳雯穿DeepV裙現身，搶去候選亞姐不少風頭。姚佳雯笑說：「你哋（記者）話我準決賽輸咗（指打扮），今日咪要贏番囉。」姚佳雯透露今晚會跟12位候選亞姐參與序幕演出，她說：「Opening都幾性感，件透視裝冇得戴bra，真係睇晒成個身材。」
</p><p>透視裝一窺全豹</p><p>對於不少佳麗為求突出而戴幾個nudebra造出變幻球的效果，姚佳雯揚言自己是真材實料，並說：「之前我都見有佳麗加唔少nudebra，今次件透視裝完全放唔到，所以opening邊個之前係真，邊個係假一睇就知。」去年得到完美體態獎的姚佳雯，表示在後台見到幾位有料之人，忍不住要看多幾眼，她說：「我見到有幾個佳麗個身材真係好正，試件透視裝嗰時都忍唔住嘩一聲。我諗如果我今年選都應該拎唔到個完美體態獎，我特別記得3號（林紫君）同18號（劉伊心），真係好勁！件透視衫現晒佢哋好深嘅乳溝。」問對平時最愛弄變幻球的2號王希瑤印象如何時，姚佳雯說：「2號真係冇乜印象。」
</p><p>6號盛安頂頭大熱</p><p>昨日所見，6號盛安、10號王晨、16號王津津及18號劉伊心狀態大勇。盛安對被網友選為心目中亞姐冠軍表示開心，揚言有信心進入4強，但竟然不敢奢望自己可以得冠軍。劉伊心昨表現信心十足，揚言自己狀態特別好，對於姚佳雯讚她身材好，劉伊心感到很興奮，不過對於姚佳雯表示見過有佳麗用兩個nudebra出鏡，她只回應說：「我不知道。」3號林紫君被視為黑馬之一，對被姚佳雯大讚有真材實料，林紫君說：「你哋不嬲話我肥，咁肥上圍就比較豐滿。之前參加諗住就梗係要亞姐冠軍喇，但係經過咁長時間訓練，家覺得學到好多嘢，就好似打波咁，要享受個過程，輸贏都唔重要。」
</p><p>合家歡時間賣肉</p><p>儘管之前亞姐準決賽被批評賣弄性感、辱女性尊嚴，但今晚總決賽亞視將繼續要佳麗賣肉。亞姐大會統籌葉家寶昨表示佳麗今晚會在6個環節上，穿上6套不同風格的性感服裝出場，將佳麗美好身材表露無遺。12位佳麗預計今晚7時45分穿三點式出場，問在合家歡時間賣肉可擔心觀眾投訴時，葉家寶說：「唔會，沙灘都有人會着三點式泳衣喇，家冇一件頭嘛，咁唔會叫小朋友揞住眼o架。」<br>採訪、攝影：林妃、楊潔雯</p><p>12佳麗爭后冠</p><p>編號：2號　姓名：王希瑤<br>年齡：26　三圍：34、24.5、35　代表地區：港澳<br><br>《黑馬》編號：3號　姓名：林紫君<br>年齡：18　三圍：35.5、26、36.5　代表地區：港澳<br><br>編號：5號　姓名：陳意婷<br>年齡：20　三圍：34、25、34　代表地區：港澳<br><br>《大熱》編號：6號　姓名：盛安<br>年齡：17　三圍：32、23、35.5　代表地區：港澳<br><br>編號：7號　姓名：楊凌智<br>年齡：22　三圍：33、25、36　代表地區：港澳<br><br>編號：8號　姓名：張加慧<br>年齡：25　三圍：33.5、24、34　代表地區：港澳<br><br>編號：9號　姓名：李雪婷<br>年齡：19　三圍：32.5、24.5、34　代表地區：山東<br><br>《黑馬》編號：10號　姓名：王晨<br>年齡：19　三圍：35、25.5、35　代表地區：山東<br><br>編號：15號　姓名：許瑩<br>年齡：21　三圍：32.5、24、34　代表地區：安徽<br><br>編號：16號　姓名：王津津<br>年齡：22　三圍：32.5、24、35　代表地區：淅江<br><br>編號：17號　姓名：許嘉慧<br>年齡：21　三圍：33.5、24、34.5　代表地區：台灣<br><br>《次熱》編號：18號　姓名：劉伊心<br>年齡：24　三圍：34、24.5、35　代表地區：台灣<br><br>資料來源：亞洲電視</p><p>8次比堅尼出擊</p><p>亞姐由港澳賽區選拔賽到中港台三地惡鬥，才兩個多月佳麗已穿了8次三點式亮相，有鬼影變幻球之稱的2號王希瑤時大時細過程一覽無遺。</p><p>　</p><p>話你知：缽仔糕托胸快靚正</p><p>現今科學昌明，變幻球已不再是秘技，女士們只需在出門前花5至10分鐘，便可僭建幾cup，肯定快過砌Lego。其實有效使出變幻球絕技不外乎谷同托，方法是先用膠紙封胸底，將咪咪往上及前推，再戴上神奇胸圍即有洶湧效果，分分鐘可以升兩cup。至於較舊式方法則是墊厚pad，也有人穿矯形內衣將脂肪集中胸前，不過自從nudebra（缽仔糕圖）面世後，已省卻很多麻煩步驟。<br>撰文：葉雪</p></body></html>