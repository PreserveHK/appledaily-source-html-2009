<html><header><meta charset="utf-8"><title>敏妮Talk：買樓要踏實 - 溫敏妮</title></header><body><h1>敏妮Talk：買樓要踏實 - 溫敏妮</h1><p>敏妮前幾個禮拜，曾介紹過一個收錢睇廣告的賺錢方法，但心存疑問，不過一時間又諗唔到有乜問題，所以請各位朋友一齊搵出破綻。結果有位「有心人」，將呢個網站「搵錢」方法講畀敏妮知。如果大家有興趣，不妨上敏妮blog度睇吓有心人嘅留言。<br>事實上，敏妮至今只係收過一條廣告訊息，即係收到1蚊咁大把，究竟係因為太少廣告商，抑或如「有心人」所言，就見仁見智嘞！</p><p>用半份糧供樓要三思</p><p>想坐喺度就有錢收，邊有咁易，都係踏踏實實好過。講開踏實，有位朋友啱啱出嚟做嘢，月入萬鬆啲蚊，見家陣新盤樓價等閒都成萬蚊一呎，擔心買唔到樓。<br>佢話自知冇乜錢，所以心頭唔高，百零萬嘅樓盤上到車就得，如果借九成半按揭，每個月儲3000蚊，兩年後有7萬幾蚊，夠畀首期。敏妮聽到即刻叫停，佢冇必要將自己擺喺一個咁危險嘅財務狀況當中。<br>7萬幾蚊現金都要用兩年時間去儲，可見佢嘅財政狀況幾咁緊絀。再講，150萬嘅樓家陣已經唔易搵，冇錯借九成半按揭，首期75000蚊，但律師費、代理佣金呢，有冇預到？<br>即使你按計劃上到車，有冇計過每個月供樓要幾錢？150萬樓價，借九成半，即係142.5萬蚊，分30年還，以實際按息兩厘半計，月供5630蚊，差唔多係佢家陣人工嘅一半。<br>正所謂「莫欺少年窮」，敏妮唔敢睇死佢兩年後仲係得萬鬆啲蚊人工，但聽股壇前輩講，當年佢嘅人工每年以雙位數百分比調升，但香港過咗高增長期，除非你有條件兼有運，不斷俾人高薪挖角，否則靠organicgrowth，每年有幾個巴仙已經唔錯。覺得自己薪金會三級跳嘅，就等嗰時先置業！<br>溫敏妮</p></body></html>