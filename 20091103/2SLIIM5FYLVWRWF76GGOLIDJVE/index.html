<html><header><meta charset="utf-8"><title>馮仁昭四圍超搣嘢狂喊　Band友伴唱　G.E.M.撇仔MV疑似抄上抄 - 馮仁昭</title></header><body><h1>馮仁昭四圍超<br>搣嘢狂喊　Band友伴唱　G.E.M.撇仔MV疑似抄上抄 - 馮仁昭</h1><p>呢排打開份報紙，日日都話香港創作人抄呢個抄嗰個，唔係話《宮心計》抄日韓劇就係電影海報翻dup西片，就連MV都走唔甩個抄字，今次主角係啱啱夠18歲嘅G.E.M.（鄧紫棋），佢首新歌《GameOver》嘅MV，就被指抄襲美國青春偶像MileyCyrus嘅《7Things》MV。</p><p>表達失戀心情</p><p>神通廣大嘅網民就話兩隻歌MV嘅構思激似，例如歌手企喺隊band前面聲嘶力竭咁唱，畫面上不斷插入唔同女仔嘅樣，又喊又鬧，之後又成棚人一齊扭身扭勢，就連背景都好似，難怪網民抄抄聲啦！<br>查實兩首歌內容都幾似，都係講撇仔，所以MV畫面都有女仔撕爛嘢，表達同男友gameover嘅意思，MileyCyrus嗰首就係撕爛相、G.E.M.嗰首就係搣爛衫，真係七成似。不過唔少網民力撐，話好多MV都係有隊band喺後面伴奏、中間不斷有其他插入，所以似並唔奇，有心水清網民仲post咗首美國樂隊TheFray嘅hit歌《HowToSaveALife》MV，都係用呢幾招，仲話覺得MileyCyrus係抄TheFray㖭！<br>另外，G.E.M.噚日去新城宣傳新碟《18》，今次新碟會推出特別版，包括有寫真集同佢親自撰寫嘅文章等，自從鄧麗欣出書錯字百出後，藝人寫文章都特別小心，G.E.M.都唔例外，佢話完成後立即攞去校對，但係當中都有少少出錯，不過唔係咁大問題。<br><br>MileyCyrus《7Things》<br> http://www.youtube.com/watch?v=bU1514VkDkc <br><br>G.E.M.《GameOver》<br> http://www.youtube.com/watch?v=uCIoAwJ_5Ao <br><br>TheFray《HowToSaveALife》<br> http://www.youtube.com/watch?v=mjjHt3sG5Zg </p></body></html>