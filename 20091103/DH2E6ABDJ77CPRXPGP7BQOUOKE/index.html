<html><header><meta charset="utf-8"><title>夠Car事：Cute玩開篷</title></header><body><h1>夠Car事：Cute玩開篷</h1><p>的骰CuteCar賣繽紛可愛，賣細細架易揸易泊，向來有市場。熱辣到港嘅09MicraC+C再畀多啲你，全自動硬頂開篷、天幕車頂、單門四座同110匹馬力，水貨開價唔使2０萬。有別於大路開篷車嘅一味谷跑味，Micra依然故我，堅持Cute爆。<br><br>記者：徐影龍<br>攝影：陳盛臣<br>Model：Suki@PureModels</p><p>的骰車仔　都有硬篷</p><p>Micra同廣為港人熟悉嘅March為同門兄弟，都係圓碌碌可愛車仔Feel，外形賣相九成似，不過Micra玩單門Coupe格，C+C更將不可能變成可能，袖珍車尾居然做到硬頂開篷功能，全自動一按即開即收，22秒內搞掂。兩幅式摺合有板有眼，開篷過程順滑寧靜，新式硬頂開篷中已算中上級數。<br>20萬買架硬頂開篷叫抵玩？未算，MicraC+C厲害之處，係保留番天幕式玻璃頂，兩塊曲面篷頂均設有特大天窗，就算關篷後，車內一樣充滿陽光唔侷促，亦即係比其他CuteCar更多咗個天窗，就算遇着雨天唔開篷，車內依然十足開揚感，一車兩用算得幾盡。<br>硬頂開篷先天缺點，係會大幅霸佔尾箱，有啲車款甚至連擺嘢同攞嘢都好困難，全因逼到冚。MicroC+C開篷後嘅尾箱空間已算有驚喜，起碼一個細篋都可隨時存取，魚與熊掌尚算可並存。</p><p>NissanMicraC+C</p><p>火樹銀花　各有各靚
</p><p>喺街度見到開篷車，會酸溜溜笑人食塵唔知為乜，其實心底不知幾羨慕，試過清風送爽親親大自然，你會明白呢20萬絕對係超值。到港兩部MicraC+C，一部係紅色配黑櫳，遠望已夠搶，另一部大路銀色車殼，TwoTone內櫳先係靈魂所在。一銀一紅如火樹銀花，嚟緊聖誕出街，最搶係你。MicraC+C乜都好，但港人買車心理關口始終係1,600cc級別，硬係覺同1,500cc差唔多，但又要畀高一級牌費。呢個概念用喺MicraC+C上就有啲唔同，以1.6L引擎110匹馬力推一架車仔，性能表現肯定比推一架四門私家車好。喺大帽山走一轉，車仔好彎唔在講，直路、燈位加速似架1.8L，明白呢個道理，1.6L就唔係心理障礙啦。</p><p>睇尾箱</p><p>規格</p><p>引擎：1,597ccDOHC<br>馬力：110PS/6,000rpm<br>扭力：153Nm/4,400rpm<br>傳動：4速自動波<br>售價：$198,000起<br>查詢：騰龍汽車（36203271）</p></body></html>