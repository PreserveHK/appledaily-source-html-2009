<html><header><meta charset="utf-8"><title>隔牆有耳：群擦創新天　政府拖住先 - 李八方</title></header><body><h1>隔牆有耳：群擦創新天　政府拖住先 - 李八方</h1><p>特區政府流年不利，幾項大政策包括港深廣高鐵同慳電膽券都搞到市民滿腔怒火，煲呔今年嘅〈群策創新天〉施政報告提到嘅嘢，大事小事但凡搞親都滿途荊棘。咪以為政府大事唔成小事都總會有辦法，事關根本只係得四個對象嘅中區擦鞋匠發牌制度，原來到家都未搞掂，換言之，四位擦鞋匠至今都仲係「無牌經營」，呢群擦鞋匠想攞正牌一齊創新天，原來唔係咁容易，雖然食環署照計都唔會去掃場，但已經激到一班出手幫擦鞋匠嘅議員紮紮跳，估唔到特區以「拖字訣」治港。<br>喺一班議員路見不平之下，食環署喺今年7月中應承向擦鞋匠發牌，等佢哋攞正牌幫啲中環友擦鞋。其中一個拔刀相助擦鞋匠嘅公民黨議員陳淑莊Tanya憶述，當時呢個建議就算被發展商陸海通反對，最終都可以順利過關，個個都支持發牌，當時以為成件事皆大歡喜大結局，好開心擦鞋匠就快有個合法身份服務人群。</p><p>立法要拖一年半載</p><p>但數吓數吓，中西區區議會喺9月中召開特別會議再次確認向擦鞋匠發牌建議，到家成兩個月，擦鞋匠都仲未攞到牌，真係豈有此理。Tanya覺得事有蹊蹺，就向食環署查問，結果得出一個驚人答覆，原來政府要發牌，唔係就咁登記晒擦鞋匠資料就得，仲要完成修例。<br>吓？咁都要修例，Tanya話跟進事件咁耐，直至最近先知道竟然要修例，唔明點解局中人之前唔同外界解釋清楚？既然政府要修例，當然係快手快腳做，但事實卻係政府至今都仲停喺草擬法例階段，仲未向律政司諮詢意見，咁搞法即係一年半載都未可以通過法例，搞一大輪，擦鞋匠仲係要繼續無牌經營。</p><p>唔通要等到2012</p><p>特區政府玩拖字訣一啲都唔新鮮，但Tanya覺得冇理由咁「細奀」嘅嘢，都要一拖再拖。佢最擔心事件拖拖吓變咗「冇件事」，希望當局咪以為議員嘅記憶力有限。家陣成個特區政府，由煲呔帶頭乜都唔做，只要遇到社會人士大聲反對嘅政策就即時hold住，連喺區議會層面、多數議員支持之下都照樣搞到一鑊泡，八方真係好擔心，唔知四位擦鞋匠係咪可以喺2012年，即係煲呔任期玩完之前攞到牌照合法執業呢？<br><br>mailto:pf_lee@appledaily.com</p></body></html>