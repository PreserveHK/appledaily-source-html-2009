<html><header><meta charset="utf-8"><title>中環在線：呂志和捐助理大全因老婆 - 李華華</title></header><body><h1>中環在線：呂志和捐助理大全因老婆 - 李華華</h1><p>嘉華國際（173）主席呂志和同理工大學前校長潘宗光非常老友，呂博士先後三次捐錢幫理大，當中包括豪擲3000萬港銀命名「呂志和樓」，估唔到潘宗光退休後，呂博士仍然眷顧理大，近日捐出400萬港銀成立「呂志和伉儷膝關節康復專科中心」。今次促使呂博士再度以銀彈支持理大嘅就係佢尊夫人呂趙錦屏。</p><p>太座膝關節痊癒靠理大</p><p>原來呂夫人曾被膝關節問題困擾，試過針灸同推拿等方法都冇乜好轉，直到遇到理大醫療及社會科學院院長胡志城教授，建議咗一啲適合膝關節嘅運動畀呂夫人，立即「運動」到病除。<br>為咗表達謝意，就由老公呂志和捐錢幫助理大發展。<br>呂夫人噚日仲再三大讚老公熱心公益，樂意捐助他人，正合佢心意。除咗多謝老公，呂夫人仲要感謝神，因為有一次屋企有成員喺美國遇上嚴重意外，幸好神嘅恩賜幫助佢哋。原來呂夫人係咁虔誠嘅教徒嚟嘅。</p></body></html>