<html><header><meta charset="utf-8"><title>隔牆有耳：ECupBaby要好多愛 - 李八方</title></header><body><h1>隔牆有耳：ECupBaby要好多愛 - 李八方</h1><p>周秀娜去科大演講成為新聞焦點，雙方各取所需，理大有樣學樣，請咗有ECupBaby之稱嘅o靚模劉欣宜，噚日氣溫驟降，劉欣宜着件黑色中褸去到理大，不過入到室內舉行應用社會科學系系會分享會嘅場地佢即時除衫，一件黑白格仔露肩露臍露背top令室內頓時清凉晒，加埋對露趾凉鞋，連坐喺佢身邊嘅女教授何芝君都驚佢冷親，問ECupBaby怕唔怕着凉，着多件衫好喎！<br>ECupBaby平時見報着得仲少，噚日算着得多咗衫，所以佢婉拒教授好意。分享會主題係「港．男女」，大家睇完電影《90男歡女愛》可以討論吓愛情觀，全場約50人都係社會科學系學生，男女各半，唔多覺有電車男、毒男到場，亦冇逼爆場面，大家都好斯文。</p><p>理大分享　教授讚賞</p><p>《90男歡女愛》可以話係上世紀經典作，三字頭以上相信記憶猶新，20出頭嘅劉欣宜坦言無睇過，八方以為佢無興趣懷舊，點知佢嘅愛情觀十分oldschool，強調自己對性、愛好認真，唔會學Harry同Sally咁隨便上床，一定要有愛先有性，因為父母自細教落，女仔唔可以咁隨便，唔小心有BB，女仔好蝕底o架！「我要有愛先可以有性，要好多好多愛先得，要畀我感覺到有將來，可以付託終身先得。」<br>原來ECupBaby外表open，內裏斯文，佢話噚日只係同後生仔講吓對愛情嘅睇法，心情輕鬆，冇壓力。何芝君教授都讚ECupBaby成熟，同學亦指佢講嘢有point，反映到時下香港女仔心態，學到嘢咁話。既然劉欣宜咁正氣，八方建議佢轉型，固然可以做「模art」，更好出路係幫忙政府宣傳慳電膽，即係energysavinglightblub，ECupBaby變身EBlubBaby，八方相信人人都爭住轉用eblub，仲使乜鬼派搵笨慳電膽券吖，邱局長！<br>mailto:pf_lee@appledaily.com</p></body></html>