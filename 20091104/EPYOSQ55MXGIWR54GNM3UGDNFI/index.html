<html><header><meta charset="utf-8"><title>求驗客手記：朗尼做老竇　最緊要{Kai}子 - 求驗客</title></header><body><h1>求驗客手記：朗尼做老竇　最緊要{Kai}子 - 求驗客</h1><p>效力曼聯嘅英格蘭前鋒朗尼，前日首次做老竇。外界都好關心佢囝囝究竟叫咩名，結果係同海洋公園嘅老熊貓一樣名係叫佳佳（Kai）。咪以為Kai呢個英文名得3個英文字好簡單，查實有好多個解釋，而且個個好有意思。啲人成日批評朗尼同佢老婆高蓮淨係識出風頭，估唔到原來咁有墨水。</p><p>高蓮改名大有來頭</p><p>小朗尼喺英國時間禮拜一晏晝出世，雖然比預產期遲咗9日，但就母子平安，而且仲喺禮拜二出院。朗尼件頭都相當大，所以小朗尼亦算係巨B，有成8磅2安士重。小朗尼個名叫Kai，全名就係KaiWayneRooney，聽朗尼阿嫲柏蒂講，個名係高蓮改嘅，而Kai呢個名喺英國屬於冷門，事關喺舊年BB仔名字排行榜，只係排第68位，不過就好有意思，例如喺國語音「凱」，即係勝利，而喺古波斯話同埋北歐話就分別解做「大王」同埋「鎖匙守護者」。<br>不過，亦有話由於Kai係朗尼至愛電腦遊戲MortalKombat入面一個角色，朗尼先決定幫囝囝起個名。博彩公司威廉希爾嘅發言人就話：「過去3個月都有人投注朗尼個BB叫咩名，不過就冇人估中係叫Kai。」<br>小朗尼話晒係名人之後，雖則出世先得嗰兩日，但經已有好多人講緊佢大個後會點樣。朗尼係世界級前鋒，小朗尼或多或少都會遺傳到爸爸嘅足球天份，博彩公司亦開出有關小朗尼嘅特別賠率。<br>柏蒂就話：「我哋都希望佢可以好似爸爸咁，喺球場取得成就。希望費爵爺會簽佢啦！」我求大俠唔知道小朗尼會唔會好似爸爸咁叻，不過就祝福佢快高長大同埋健健康康，同埋希望唔好做獃子（Kaizi），即係儍仔就得嘞。</p><p>小朗尼特別賠率</p><p>喺英超踢波：101倍<br>效力曼聯：126倍<br>代表英格蘭踢波：151倍<br>代表英格蘭打板球：501倍<br>做英國首相：1,001倍<br>賠率來源：威廉希爾</p></body></html>