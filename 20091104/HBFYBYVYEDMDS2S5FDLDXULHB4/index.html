<html><header><meta charset="utf-8"><title>青心直說：市況波動轉炒即日鮮 - 胡孟青</title></header><body><h1>青心直說：市況波動轉炒即日鮮 - 胡孟青</h1><p>今周市況勢必波動，因為歐、英、美同期議息，冇人夠膽批死聯儲局會否「神經刀」暗示快將加息，果真如此則勢必引來以借美元喺全世界喪炒緊嘅CarryTrade資金班師回朝。<br>隱憂仍在，但IPO尾班車繼續開，兩股勢力大鬥法，夠貼市嘅炒友當然開心，單睇利邦控股（891）第一個價Mark上3蚊後急跌番落兩蚊再反擊上過3.32元，然後又趕於收市前埋單，就知即市已成殺戮戰場。即使要坐貨嘅炒友，篤手指T+2肯定要埋單，所以就算見歐洲股市開市冇乜事，內地亦升，港股尾市仍係不問價沽貨。<br>太多不明朗，投資者即市有食唔食，罪大惡極，因為今日唔知聽日事。唔知明天會點嘅仲有聯儲局班「茂利」，對唔住都要粗鄙啲，因為市場多得佢哋唔少，3月到家一直話長期維持低息環境，最近又放風話有意改會後聲明嘅字眼，仲越玩越大，話會急速加息打「花章」去打擊班炒家大鱷。</p><p>利邦首日大上大落</p><p>要自吹自擂、自我完成唔該行埋一邊，以今時今日嘅美國經濟，做中小企借貸嘅CIT同商廈興衰指標嘅Capmark先後要申請破產保護，銀行信用卡撇賬不斷增加，要玩加息請望吓澳洲先，人家要多次調升經濟增長預測，加息0.25厘後已立即給市場暫停加息訊息，生怕資金外流影響經濟復蘇。美國經濟現時氣若游絲，有加州朋友話當地大型商場唔少仍係十室九吉，咁點談得上加息？<br>萬萬億救市只係救Banker，伯南克早已冇晒子彈，家要退市，惟有靠愛將天才經濟師BrainSack，透過抵押MBS、國債等資產，抽走市場資金，將聯儲局變身為大債仔。諗頭唔錯，因為既可暫緩加息步伐，又令到炒家冇影可跟，但問題係當儲局運用市場手段靜靜雞抽走資金時，令金融市場波動加劇，又會成為政客話柄。<br>伯南克技窮，但勝在唔忌才，三顧草蘆將Brain仔喺普林斯頓搶過嚟，令佢39歲仔入聯儲局擔大旗，家可以話全世界靠晒佢。權力令人腐化，但若能好好運用卻可安家衛國，為政者又好，公司做管理都好，知人善任唔應該讓老外專美。<br>胡孟青</p></body></html>