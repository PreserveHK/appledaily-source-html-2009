<html><header><meta charset="utf-8"><title>魔人現身　打到天崩</title></header><body><h1>魔人現身　打到天崩</h1><p>龍珠Sparking出新作速度，拍得住牙膏出新配方，6月BurstLimit出完無耐，新《DragonBall:RagingBlast》又嚟；集集系統差唔多，但總有新料引你買，今集有連動漫都未出現過嘅新人物，而且仲可以打爆座山，發洩妙品！<br><br>文：阿洛</p><p>70人世界大同</p><p>上次BurstLimit出奇地少人物選擇，原來留番今次晒你冷，收錄由撒亞人篇到魔人布歐篇大量登場角色，連埋變身形態合共超過70款；當中主打係連動漫、劇場版都未出現過嘅布洛利3倍超西同比達嘅3倍超西變身形態。而各人嘅必殺技亦全數登場，龜波後、瞬間轉移駁拳腳打落地，再追殺嘅爽快連招繼續供應。</p><p>布歐出現勁揪金榜</p><p>上集去到斯路篇，又係留有一手，今集順理成章有埋魔人布歐！故事模式跟足原著，如果嗰場交唔係單打獨鬥的話，一樣會變成二揪一。對戰模式可以連線，如果參加「排行對戰」仲會根據對戰結果而有排名，而且可支援語音交談，可以一邊波光拳影、一邊唇槍舌劍。</p><p>爆山逼埋牆</p><p>畫面質素冇乜突破，皆因上集都已經做到立體連動畫感覺兼備，進步空間不大。只係場景破壞做得更真實，可以打爆拿美星啲山崖，更有「衝擊」系統，擊飛對手撞爆牆，仲有打到對手陷入牆壁變成無防備狀態嘅「陷入」系統，以每秒60格嘅畫面，表現龍珠暴力世界。</p><p>Profile</p><p>類型：動作<br>人數：2人<br>遊戲：《DragonBall:RagingBlast》<br>機種：PS3、XB360<br>製作廠商：Spike<br>發行廠商：NamcoBandaiGamesAmerica</p></body></html>