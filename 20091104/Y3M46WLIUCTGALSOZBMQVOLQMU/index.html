<html><header><meta charset="utf-8"><title>夠Car事：LamborghiniGallardoLP550-2ValentinoBalboni後驅Gallardo　限量細牛現身</title></header><body><h1>夠Car事：LamborghiniGallardoLP550-2ValentinoBalboni<br>後驅Gallardo　限量細牛現身</h1><p>Lamborghini廠方早幾個月宣佈推出全球限量250部細牛以紀念旗下首席試車手ValentinoBalboni榮休。突破傳統嘅後輪驅動，令限量版散發獨特嘅戰鬥格。據說香港爭取得四個配額，今日我就懷住興奮心情，搶先一睹呢部戰駒嘅真身。<br><br>記者：梁美甜<br>攝影：陳盛臣<br>Model：Norain@PureModels<br>鳴謝：TommyLam</p><p>繼年初車廠推出全新細牛GallardoLP560-4之後，年中再接再厲，宣佈推出同樣係細牛嘅全球限量車型GallardoLP550-2。由ValentinoBalboni參與設計，新車除以車手為名，當然車內外都配以獨有響朵陳設。不過最特別之處要睇車嘅型號，LP550-2嘅「2」，好明顯，跟LP560-4唔同嘅係，呢部限量版突破Gallardo嘅傳統，係一部後驅戰車！呢個亦係ValentinoBalboni嘅特別要求，同時亦為滿足各地車迷嘅需要。
</p><p>金銀條紋響朵
</p><p>驟眼睇，LP550-2外形同LP560-4好相似，最與別不同係車身有一條金、銀相配嘅賽車條紋裝飾，由車頭延伸至車尾。整個系列總共有八款車身塗色，設計師會因應不同車身顏色而選配上色彩相襯嘅條紋。呢款限量版獨有嘅線條設計亦貫徹得好全面，不僅車身，就連車廂內嘅兩張跑車桶椅，都拉有兩條風格相同嘅白色條紋。內櫳以黑色為主調，但白色點綴由中控一直延伸至車後，製造出強烈視覺效果。不過我覺得最有心思嘅，一定唔少得引擎蓋邊嘅LED燈飾，試想夜晚驅車外出，幾盞LED燈會係幾咁矚目，收視狂飆喇！</p><p>引擎蓋邊緣有LED燈！</p><p>狂牛DNA
</p><p>限量版GallardoLP550-2車身及車架由鋁合金打造，比LP560-4輕30kg致車重減至1,380kg，前後比重為43：57，採用5.2公升V10引擎，馬力輸出最高550匹，6,500rpm轉輸出高達540Nm扭力，配合六速E-gear波箱，極速亦達320km/h，0-100km/h加速亦只係比LP560-4僅慢一秒，只需3.8秒即可完成。機械數字依然誇張，有乜辦法唔稱之為「狂」。由於新車有別於以往四驅模式，工程師因此配合後驅特性而為新車作全面性修改，好似彈簧、輪胎、空氣力學設計，仲有Balboni要求嘅啞灰色Scorpius輪圈及同色卡鉗等等，務求令呢部限量版具獨特性之餘，更達到平衡狀態，性能發揮得更好，以提供更豐富多變又強悍嘅駕馭樂趣。
</p><p>規格</p><p>引擎：5,204ccV10<br>馬力：550bhp/8,000rpm<br>扭力：540Nm/6,500rpm<br>傳動：六速E-gear波箱<br>查詢：Ben'sMotors（92110329）</p><p>名車貼身服務</p><p>據今次引入兩部GallardoLP550-2嘅Ben'sMotor話事人Ben指出，歐洲好多超級品牌都會為客戶提供全面貼身服務，滿足客人嘅特別要求，車廠會於製作過程中不斷滙報進程及提供相片，而作為中間人嘅車行或者代理，就會一直同客戶保持聯繫，「好似十月懷胎睇住個BB成形咁」，Ben指一般製作時間都由180日起，由於服務無間斷，唔係咁多代理或車行會跟進，Ben'sMotor就係其中一間會提供呢個貼身服務嘅車行。</p></body></html>