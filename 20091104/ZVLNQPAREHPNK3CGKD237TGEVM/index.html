<html><header><meta charset="utf-8"><title>賣地賺兩億　被央視狂鬧小小超澄清無囤地 - 李華華</title></header><body><h1>賣地賺兩億　被央視狂鬧<br>小小超澄清無囤地 - 李華華</h1><p>久違嘅李澤楷，最近又見佢曝光，今次仲係上中央電視台《經濟半小時》，但唔係叫佢講經濟或者高科技，而係被人擺上枱，話佢明目張膽喺北京囤積土地。<br>呢個喺星期日出街嘅節目話，小小超旗下盈大地產（432）喺06年投咗北京朝陽區一幅地皮，但一直閒置，到今年8月賣咗畀上海姑爺間瑞安建業（983），大賺兩億幾港銀。<br>節目仲話有多間公司好似盈大一樣攞咗地王後，冇喺合同期內完成發展，而係等到地價全面上漲後轉手圖利。</p><p>3年前已準備前期施工</p><p>央視咁講，小小超自然要澄清，盈大發言人噚日話，幅地係06年初用5.1億人仔投得嘅，同年7月已開始前期施工準備。而舊年3月受奧運將舉行影響，工程暫緩，到10月先至復工，因此唔存在閒置土地問題。<br>呢個住宅項目座落北京盈科中心隔籬，落成後其實可以同盈科中心產生協同效應，咁點解要賣呢？盈大發言人解釋，呢個項目較細，唔適合公司發展。<br>不過，係人都知祖國近年經濟起飛，個個都想去大陸投資，國內樓價亦大幅飆升，睇怕盈大個盤起好之後，賣出去都唔只賺兩億，咁唔通賣地係另有原因？其實盈大8月喺賣地皮份通告都有講到，全球經濟下滑，缺乏龐大資本市場供應，因此賣地套現得到資金，好將資源投放喺日本同泰國嘅項目，咁實情可能係「缺水」囉。<br><br>李華華<br>mailto:LiWaWa@AppleDaily.com</p></body></html>