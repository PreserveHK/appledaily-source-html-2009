<html><header><meta charset="utf-8"><title>夠Car事：VolkswagenT5Caravelle車廂內開枱</title></header><body><h1>夠Car事：VolkswagenT5Caravelle車廂內開枱</h1><p>為乜Model全程揸槍？咪就係扮日理萬機嘅商場狙擊手囉，咁先襯番呢部全新小改款VolkswagenT5商用車嘛。配合無段滑軌多變功能座椅組合及圓桌，開緊車都可以開番個圓桌會議，稱得上高效移動工作室！<br><br>記者：梁美甜　<br>攝影：楊錦文　<br>Model：Cherry@PureModels</p><p>雙離合器商旅車</p><p>Volkswagen推出全新小改款商旅車T5系列，首次將DSG雙離合器波箱配置於輕型商旅車上。代理引入系列中嘅Caravelle商旅車，簡單啲講即係七人車。T5車身高而紮實，雙電趟門為乘客提供唔少方便，橫向式開關嘅車窗有點似貨Van格局，但就型格得多！Caravelle最強之處在於集豪華及實用於一身，車廂超大，無段式滑軌座椅提供多變而靈活嘅空間，中排獨立雙座椅，可作近360度旋轉，配合滑軌及多功能隱藏式摺叠辦公桌，即時變工作室甚至會議室都得，加上車櫳超高，提供十足空間感。尾排可調校椅背嘅三個座位一樣闊落！惟座椅移動變裝時要花唔少氣力，若然加埋電控就更加Perfect！</p><p>滑出移動辦公室</p><p>性能配備上，新車可配置4Motion四輪驅動、車側警示監測盲點系統、Dynaudio音響系統、輕觸式屏幕連衞星導航及後泊鏡頭等。甫上駕駛座，坦白講，好有坐上貨Van嘅感覺。以往無論試揸任何車款，我都例必調校好後鏡側鏡至開車，今次破例，因為視野實在全面得很，車身高內櫳空間足，加上腰線低，基本上視線無遮無擋，唔使我特別配合。加上兩面側鏡幅度相當廣，配合Sensor，睇位泊位無問題。新車搭配V6引擎，仲有加減波，馬力大行動力強，係拉HandBrake辛苦啲，事關置於駕駛席左側地台上，與偏高座椅有段距離，手短啲停車想偷懶拉個HandBrake都吃力過人。
</p><p>規格</p><p>引擎：3,189ccV6<br>馬力：235hp/6,200rpm<br>扭力：32.14kgm/2,950rpm<br>傳動：六前速半自動波<br>售價：$490,000起<br>查詢：VolkswagenHK（36989688）</p></body></html>