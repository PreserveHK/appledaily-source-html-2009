<html><header><meta charset="utf-8"><title>周秀娜情侶檔搶錢榨乾男友</title></header><body><h1>周秀娜情侶檔搶錢榨乾男友</h1><p>周秀娜昨日拉攏任職髮型師男友陳偉成（Avis）以情侶檔搵真銀，她笑指擔任男友經理人，抽佣九成。分得一成酬金的男友即狂冧女友，自稱會簽約女友簽足一世。</p><p>不論是緋聞情侶還是真情侶，總之情侶檔接工作均獲厚酬。周秀娜除大賣天賦本錢了得外，原來也懂運用男友陳偉成（Avis）作生財工具。昨日她與男友Avis及師妹盧頌之（DaDa），出席尖沙嘴某郵輪上舉行的「忘情暢飲森巴夜」海上派對記招，大露背示人的周秀娜在男友陪同下現身，影大合照時，Avis被身旁熱情如火森巴女郎逼埋身，顯得有點尷尬。</p><p>Avis撐女友性感</p><p>出席活動前不慎於的士遺下電話，但與男友齊齊搵銀，周秀娜全程笑容滿面，接受訪問時透露情侶價相當滿意，更自稱簽了任職髮型師的男友為藝人，抽佣九成，並為他起了翻版言承旭的稱號。只獲分發一成酬勞的Avis對分賬非常滿意，問到會否簽給女友一世？他說：「我無限期簽畀佢，得閒就問吓佢仲簽唔簽。」周秀娜笑說：「咁抵用梗係簽一世。」<br>對於女友大露背現身，Avis大方表示女友穿得靚，不覺有問題，周秀娜笑指男友上圍勁過自己，惟有改為露背。談到女友稍後推出月曆照是否性感？他說：「佢影當日我有份在場，啲相好普通，遲啲睇我嗰啲仲激。」問到是否影刷牙相？周秀娜搶答：「影剃鬚。」</p><p>DaDa自爆有人追</p><p>DaDa不介意被師姐搶鏡，她也希望找到一位像Avis的好男仔做男友，若果可以情侶檔搵錢更好，當有人提議她找圈中男模當男友？她說：「唔好啦，我想找圈外人，家有人追，畀啲時間大家睇吓適唔適合。」她透露擇偶條件是有上進心及幽默感。<br>採訪：馬建華<br>攝影：葉君海</p></body></html>