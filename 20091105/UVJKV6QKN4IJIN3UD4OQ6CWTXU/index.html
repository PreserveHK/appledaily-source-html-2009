<html><header><meta charset="utf-8"><title>馬會廚師領獎被揭發違例投注Q過關贏14萬冇錢收兼炒魷</title></header><body><h1>馬會廚師領獎被揭發違例投注<br>Q過關贏14萬冇錢收兼炒魷</h1><p>【本報訊】一名馬會兼職廚師花了230元投注賽馬，命中連贏過關，獲14.3萬元橫財。馬會卻以嚴禁員工投注為由沒收彩金。「中空寶」後飽受失眠困擾的他揚言「要玩大佢」，今天擬在馬會投注站門外割脈及吊頸。馬會強調員工入職前已簽紙同意遵守不可投注的規例。有律師指出，當事人須證明資方沒有在員工入職前解釋規例，才有「一線生機」取回彩金。<br>記者：白琳、鄧愷欣、蔡元貴</p><p>被馬會沒收彩金的姚耀華昨日接受本報訪問時，手戴市值兩萬多元的疑似「鋼撈」，口袋插着都彭（Dupont）名筆。04年起他在馬會凱旋廳燒味部任兼職廚師。他上月11日以150元及80元投注第1、4場及第7、8場連贏過關，最後刀仔鋸大樹，獲派143,069元彩金，一心想用來做點小生意脫離廚房佬生涯。<br>兩日後他到深水埗白田邨偉智街投注站要求以現金領取彩金，職員表示沒有足夠現金，並問他有否投注戶口。姚自稱當時「鬼拍後尾枕」，對職員說：「我係馬會職員，又點會有投注戶口？」該名投注站職員即時扣起彩票，拒絕發放獎金。姚22日遭馬會保安部邀請協助調查，「坐喺調查主任間房度做錄音口供，問咗三個鐘，過程好似被ICAC問話咁。」<br>他前天接獲馬會人事部通知，高層商討後認為他觸犯員工守則，決定上月13日起中止其僱傭合約及沒收彩金，「聽完之後心情好惡劣，好似一盆冷水照頭淋。」</p><p>揚言投注站外自殺</p><p>雖然姚知道馬會員工不可投注，但事實上其他同事也會照常投注，他又聲稱不知道休班兼職員工也受規管，「我平均每個月只開工三、四日，一個月得千幾蚊，唔通每一年只係叫我開幾次工，我就成年都唔可以賭馬咩？」<br>馬會的回覆令他非常失望，他揚言今天下午到白田邨投注站割脈兼吊頸自盡，「人事部聽到只係冷淡回應，話唔可以阻止我做任何嘢，咁我咪玩大佢囉。」他希望馬會公開解釋及交代如何處置該筆彩金，「馬會家等於判我死刑！如果佢肯畀番錢，我梗係息事寧人。」<br>馬會發言人回應稱，賽馬博彩規例規定任何職員不可投注，否則彩金將被沒收；姚入職時已簽署聲明，內容指出：「如違反這些規例，將會被即時解僱，而且不會獲得任何補償或福利金。」</p><p>要證明簽約冇提醒</p><p>有熟悉馬會運作的人士透露，員工普遍知悉馬會嚴禁他們投注，員工手冊也有列明，「無論返緊工、放咗工都唔賭得。」他又指，不時有兼職員工投注時被人認出及舉報，「就算佢哋多數解釋話係幫人入錢，一般都會中止合約，冇得返轉頭。就算打官司，啲文件係咁寫，好難拗得贏。」<br>律師黃國桐指出，個案關鍵在於當事人簽署聲明之前，職員曾否提醒他細看規例條文，「如果能夠證明佢冇提醒你邊度可以睇到呢一點，就有一線生機。守則多數好大本，平時真係冇乜人睇，如果佢有睇，都唔會自己去攞（獎金）啦。」當事人也不能以錯誤理解條文作辯解，「如果有提醒佢詳細睇，佢自己唔睇，或者誤解個意思，法律上就站唔住腳。」</p><p>馬會兼職廚師中空寶示意圖</p><p>入職須簽不准投注聲明</p><p>【本報訊】為防止員工賭博，馬會要求他們入職時必須簽署聲明，遵守公司規例，包括不得投注或試圖領取獎金，更須同時註銷之前的投注戶口。有律師指出，雖然法例保障一般市民的博彩自由，但馬會員工一旦簽署聲明就須尊重合約精神。</p><p>要取消投注戶口</p><p>賽馬博彩規例2.26（a）列明，任何馬會職員均不得投注、透過第三者投注或試圖領取彩金、退款或回扣。一旦違反此例，2.26（b）訂明有關投注可被宣佈無效，如職員對馬會有欠數，彩金必須先用來償還欠款，其餘彩金也會被馬會沒收。<br>馬會發言人指出，為確保員工遵守規例，會方一直以來向每名新入職的全職及兼職員工解釋上述規例，員工更須簽署聲明。如果新員工本身擁有電話投注戶口或智財咭，須申請取消。這些規例由馬會董事局制訂，可於投注地點及馬會網站查閱，所有投注者均被視作同意受規例約束。<br>律師黃國桐表示，上述馬會賭博條例合法，旨在防止瓜田李下及利益衝突，而且遵守規例是員工入職要求，員工不能以其他法例作擋箭牌，「呢個係入職條件一部份，承諾唔賭得，如果接受，唔可以話合約唔算數。」</p><p>員工多透過第三者投注</p><p>【本報訊】雖然馬會嚴禁員工投注，但有熟悉馬會運作的人士透露，員工地下賭風頗盛，很多人冒險私下投注或透過第三者投注。馬會的營銷手法更助長員工賭博，部份負責電話投注的員工為達到銷售指標，私下游說親友開設戶口後，按捺不住透過戶口投注，「你教人點賭，自己唔賭，根本冇可能。」<br>該名人士指出，馬會的規例原意禁止馬房員工「打龍通」，但又須一視同仁，因此禁止所有職員投注，此做法後來延伸至賭波，六合彩則不受規限。他又指，規例涵蓋所有職級，上至練馬師，下至清潔工，「練馬師、騎師當然唔畀投注，但係好容易搵第二啲方法做。」員工多數以朋友名義開戶口，馬會難以追查。</p><p>營銷手法助長賭風</p><p>他又批評，馬會一方面禁止員工投注，但現時的營銷手法變相助長員工犯規。他透露，許多新入職的電話投注員最初只能向親友推銷，「佢哋都好後生，未必咁容易搵到客，有quota（限額）壓力，就四周叫親朋戚友開戶口，好多兼職都係咁。呢個做法根本係鼓勵佢哋去賭，所以地上地下根本兩個樣。」</p></body></html>