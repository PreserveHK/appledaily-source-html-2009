<html><header><meta charset="utf-8"><title>夠Car事：掃把升呢回歸　唔覺爆Turbo</title></header><body><h1>夠Car事：掃把升呢回歸　唔覺爆Turbo</h1><p>Subaru近年從良入屋，辣味大減，不過車廠為慶祝Legacy誕生20周年，技癢將新車水平對向偈及四驅系統極致發揮。大個仔就唔再做街頭飛車黨，成熟穩重但戰意回歸，勁有伊健騎住飛天掃把、扮哈利波特復出嘅氣勢。<br><br>記者：徐影龍　<br>攝影：周旭文　<br>Model：Paris@PureModels</p><p>成熟惡佬馬步穩</p><p>車廠都幾重視呢個20周年慶典，唔單止將舊有B4車系易名為更霸氣嘅GT，仲一口氣推出Sedan、Wagon同Outback三個版本，擺明玩大新世代Legacy。今日先試四門有尾Sedan版，離遠見到車頭，黑底頭燈、上下鬼面罩同氣壩、左右特大霧燈同少見嘅原廠18"胎軨，辛辣味高到好似挑你機！有幾細緻同豪華已經無心裝載，急不及待跳上車，撻匙先發制人，我想話畀自己聽：「人要惡過車！」車架增大加闊，預咗擺Subaru最新嘅3.4L水平六引擎，雖然今日呢架只屬2.5L水平四，不過佢唔係靠大cc蠻力發圍，享負盛名嘅四輪驅動，再加Turbo及Tiptronic波箱幫助，起步、彎路同樣動力澎湃。可惜喺香港路面試辣車始終有限制，惟有圍住迴旋處打圈試咬地。就算車身高咗，都唔覺入彎時過度搖晃，除水平對向偈有低重心優勢，亦因頂頭車架用上又輕又硬嘅鋁合金，最正係扭彎扭到響晒胎，但架車仍然唔會飄出去，憑住強橫咬地力量，居然可令迴轉半徑越收越細，掃把佬四驅，果然名不虛傳。</p><p>內櫳更闊更舒服</p><p>有咁好表現，其實跟改良版Tiptronic波箱有關。雖屬傳統5前速，但齒輪比例夾得好好，波段出奇地順暢合拍，而且加入自動補油功能，急上急落都好Smooth，順到連着咗Turbo都唔覺，經驗少啲都以為佢未發力。試埋最新嘅SI-Drive系統，「I」慳油模式或「S」普通模式，都係斯文揸法為主。技癢時就轉入「S#」超動態模式，唔只提高轉數升波咁簡單，直情改變電腦行車數據，連燃油噴注、Cam角度都改埋。呢個時候，Legacy由豪房搖身一變成房跑，玩埋軚波撥片，嗰種Racing體驗絕對有驚喜。車內豪華度亦唔失禮。車架大咗，直接令內櫳空間更闊落，最明顯係我6呎高，坐喺司機位頭頂仲有兩三吋空間，而且軸距增長80mm，後排一樣唔頂腳，加上由偏硬仿桶椅改成軟熟梳化式座椅，整個乘坐感相當舒服。中控台用上Subaru大型SUVB9風格，金屬面板偏向豪華高貴，仲有10個方向調校嘅電控椅、電子手掣、全開式電動天窗、後排獨立冷氣風口、遙控尾箱開關等，豪氣度唔輸蝕得過性能表現。　</p><p>Subaru2.5GTSedan規格</p><p>引擎：2,457cc水平四＋Turbo　<br>馬力：285PS/6,000rpm<br>扭力：35.7kgm/2,000-5,600rpm　<br>傳動：5速自動波，四驅<br>售價：$348,000　<br>查詢：Subaru灣仔陳列室（25112727）</p></body></html>