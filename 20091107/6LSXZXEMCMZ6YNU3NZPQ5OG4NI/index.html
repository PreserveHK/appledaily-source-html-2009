<html><header><meta charset="utf-8"><title>夠Car事：MX-520大壽　自動波贈興</title></header><body><h1>夠Car事：MX-520大壽　自動波贈興</h1><p>萬千寵愛在一身嘅MazdaMX-5，原來已推出20個年頭。不過，即使呢部休閒開篷雙門小跑何等巴閉，之前都未能盡得人心，因為不愛揸棍波嘅大有人在。士別4年，第三代MX-5Facelift終於面世，代理首次引入自動波配電動硬篷版，造型亦有微調，還看呢份20歲生日禮物，會否令5仔攀上另一高峯。<br><br>記者：許維雅<br>攝影：陳盛臣<br>Model：Sukmi<br><br>上山落斜，玩盡MX-5自動波箱。</p><p>小改變大改善
</p><p>Mazda由1989年推出第一代MX-5開始，可以用如此經濟實惠嘅價錢擁有一部小跑車，實在輕易俘虜唔少人嘅心。受歡迎就自然不變應萬變，20年來只改過三次款，繼05年面世嘅第三代之後，趁今年20周年，先送上一份Facelift版生日禮物。話就話係小改款，但所改嘅細位都極多又夠晒有心思。外形方面，以車頭最明顯，改成眼形頭燈，霧燈加上菱形黑托，鬼面罩則變成大哈哈笑版，再有埋多處電鍍飾邊點綴，感覺更醒神。全新車側裙腳，車身多個部份凸起嘅立體線條，配埋微微昂起嘅車尾Bumper，跑味更濃。內櫳方面，BOSE音響系統升級至7頻道、手枕位加軟墊、儀錶板顯示燈、中控台加電鍍裝飾及重新編排，統統都係實而不華嘅提升，令我終於深深體會咩叫「小改變、大改善」嘅道理。
</p><p>撥片即時轉波唔論盡
</p><p>成日話MX-5係開篷跑車嘅入門必選，但一定唔係所有人認同，對於好似我呢啲只講求駕駛感覺不求速度、聽見棍波就怕怕嘅休閒一族，只會望車卻步。代理首次引入自動波版本，終於可以令我興奮地跳上車一試，由大坑上山，劈上中央圖書館後面嘅大迴旋天橋，調整後嘅波箱自動轉波反應夠晒靈敏，加埋懸掛系統都重新調校，更注入賽車專用嘅Urethanefoam加強車架剛性，再配合埋風阻系數減低至0.36CD，令小改款MX-5嘅靈活性及線性都有所增強。至於06年推出第三代RHT版嘅電動硬頂開篷，今次小改款仍然保留，揸返工唔想咁招搖就最適合，不過你想要軟篷就只限手波版。其實自動波新增嘅加減波撥片轉波已經媲美玩棍波嘅樂趣，波棍更毋須拍落M，按軚環後面嘅撥片可以立刻轉波，更有智能偵測上斜入彎，分析轉波設定無用時，自己會跳回D波。售價接近40萬元，要怪日圓瘋狂急升。</p><p>1.全新5點式哈哈笑鬼面罩加埋電鍍銀邊，令車頭更醒目。</p><p>2.同樣17吋輪胎，但胎軨嘅形狀設計變得更立體。</p><p>3.加設轉波撥片，更有智能分析，無需要時會自行調校回D波。</p><p>4.包圍及承托力強勁嘅座椅設計不遜一般跑車桶椅。</p><p>規　格</p><p>引擎：1,999ccMZR直四S-VT<br>馬力：160ps/6,700rpm<br>扭力：188Nm/5,000rpm<br>傳動：6前速+/-自動波<br>售價：$398,990<br>查詢：萬事得汽車（28931112）</p><p>車展出車　優惠達$23,000
</p><p>MX-5開篷跑車將會喺今個周末於沙田新城市廣場3期首展，同場更會展出萬事得全線型號，包括Mazda21.3Max。為慶祝MX-5開篷跑車20歲生日，即場購買指定型號可享誌慶購車優惠高達$23,000，優惠包括送$2,000油券、優惠利率低至3.5%、半價保險折扣及免半份首年汽車全保。
</p><p>日期：11月7至8日<br>地址：沙田新城市廣場3期<br>時間：11:00am-09:00pm</p></body></html>