<html><header><meta charset="utf-8"><title>AV藍：破解LED電視質高之謎</title></header><body><h1>AV藍：破解LED電視質高之謎</h1><p>呢輪啲一線大廠一窩蜂推出LED背光技術嘅LCD薄屏電視（簡稱LED電視），畫質確實係比採用傳統冷陰極螢光燈（CCFL）嘅LCD電視靚，雖然價位高兩、三成，但隨着大量生產價位慢慢回落。好似歐洲品牌飛利浦最近推出新一代嘅LED薄屏電視LED9000系列，size分42吋、46吋同52吋三種，暫未定價。佢哋大膽將其他三個品牌嘅LED電視，放埋一齊作出比較。</p><p>可局部調光暗</p><p>飛利浦高級經理Patrick解釋話，一般消費者都知LED電視嘅畫質比傳統LCD靚，但係唔係好知LED背燈技術都分兩種，畫質都有唔同，分別係側光式背光技術（EdgeType）同直下式背光技術（DirectType）。Edge技術係將LED光源放喺機背四側，大約幾百粒LED，所以機身做到好薄，但冇局部調暗功能，會損失咗一啲畫面細節，「機身太薄，啲聲都薄埋。」<br>飛利浦9000採取成本貴一、兩成嘅Direct技術，機背鋪滿晒以千顆計嘅LED燈，可以局部調光調暗或完全關掉，動態對比度達5,000,000：1，係家最高動態對比嘅LED電視，畫面細節出番晒。<br>小藍即場試睇唔同品牌LED電視，Direct技術嘅電視畫面黑位係黑啲；機身厚啲，聲音都實淨啲。Patrick話，兩種技術各有優劣，睇吓消費者想追求薄機，定係畫質。</p></body></html>