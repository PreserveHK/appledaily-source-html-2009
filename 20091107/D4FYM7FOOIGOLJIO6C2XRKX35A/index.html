<html><header><meta charset="utf-8"><title>電戲道：惠英紅褪色影后　苦戰心魔</title></header><body><h1>電戲道：惠英紅褪色影后　苦戰心魔</h1><p>布幔拉起，風華正茂的惠英紅憑《長輩》中的細奶奶角色，榮登第一屆香港電影金像獎的影后寶座。演技備受肯定，但10年前她歷盡事業低潮，轉入電視圈發展又被派演母親角色，一度每天只懂打牌及狂喊，最終要靠心理醫生打救。近日她憑《心魔》入圍金馬獎，但其目標原來放在明年的金像獎，這位一度沉寂的影后，始終祈望能再踏金像獎台板，舉起手上的小金人。　撰文：何永寧</p><p>不必《宮心計》式的勾心鬥角，也不用像《巾幗梟雄》般受盡欺凌，重回電影大銀幕，惠英紅在電影《心魔》中再次為人母親。回想27年前，惠英紅便是憑《長輩》中的細奶奶角色，成為第一屆香港電影金像獎影后，唯一不同的是，當年她22歲，今年她49歲。</p><p>「年齡只係數字」</p><p>再為人母雖然入型入格無懈可擊，但同樣要承受年齡包袱，惠英紅半解嘲地說：「一代新人勝舊人，邊個唔使讓位？連阿姐汪明荃都要做人媽咪，雖然都係主角，但戲份都係集中喺班後生身上。」<br>事實上，惠英紅也承認起初由電影轉去拍電視劇感覺絕不好受，10年前更嘗盡人生低潮。轉入電視行被「貶」去做人母親，惠英紅承認內心背負的魔障一下子爆發，要找心理醫生打救，她說：「嗰一刻真係覺得自己跌得好犀利，除咗每日打牌同喊，乜嘢都做唔到，最終都要睇心理醫生，同埋多得一班朋友開解，不過都要捱咗4年至可以拍番戲。過到呢關個人卒之想通，以後年齡對我嚟講只不過係數字。所以今次接呢套戲可以話全無心魔作祟，有多餘時間寧願放多啲精神去研究角色。」</p><p>信奉方法演技</p><p>惠英紅的精湛演技有目共睹，她尊崇的演員，正是方法演技的追隨者羅拔迪尼路（RobertDeNiro），她說：「佢啲戲唔係演出嚟，係發自內心，你同人講你做戲即係你渣。」她也身體力行實踐方法演技，回想多年前參演張堅庭執導的《城市之光》，為體驗籠屋居民生活，她毅然搬去籠屋住了3天，換來一身被跳蚤咬過的傷痕。<br>今次惠英紅在《心魔》中飾演失婚士多老闆娘，除經常酗酒外，更對兒子抱有極強的佔有慾，她指這方面的拿揑要很準確：「同導演討論角色時，大家都同意呢對母子係心態唔正常，會住同一間房。當佢聞到個仔身上有香水味時，又會懷疑個仔同女仔出街，有好強嘅醋意，不過就唔係亂倫，只係關心嘅方法有啲過份，導致以後嘅慘劇。」故拍攝時她經常自我提點，避免過火。</p><p>主角慘變配角</p><p>惠英紅不諱言踏入戲行第30個年頭，能拍到一齣被選為香港亞洲電影節閉幕電影的戲，又能代表參加台灣金馬獎，可算莫大榮幸，不過一向直說直話的她，對金馬獎的安排也頗有微言，她說：「都唔明點解明明係女主角，最後竟然變咗選女配角。可能都係好事，因為唔使同周迅、李冰冰爭影后。」<br>目光放在來年香港電影金像獎的惠英紅說：「假如喺入行30年嘅時刻能夠再踏足金像獎嘅舞台，就算只係提名，感覺一定好完美。家個獎同我當年嗰個好唔同，靚好多。」哪管人生經歷幾多個10年，風華正茂還是已為人母，喜歡靚嘢始終是女人的天性。</p><p>徐天佑戀母難抽離</p><p>徐天佑在《心魔》中與母親惠英紅關係曖昧，他自言心理壓力極大，因為戲中角色跟現實生活的他，思想完全兩極化。為了融入角色，天佑特地提早兩星期飛到馬來西亞，體驗當地華僑的生活，並學習他們的口音。</p><p>眼淚白流</p><p>拍攝的一個月期間，天佑每天只是開工、收工、背劇本，長時間活在沉重的故事中，令他坦言差點分不清現實與劇情。天佑大讚惠英紅經驗豐富絕無架子，帶領他更易入戲，他說：「戲中嘅我同媽咪關係奇怪，兩個人會瞓喺地下同眠，見到佢同男友飲酒又會呷醋，自己上網識女仔媽咪又會緊張。」天佑透露揣摩角色心態時，回想起一位小學同學，那位同學與母親關係非常密切，每當有人取笑其母親，他便會發脾氣鬧人。<br>電影拍至尾段時，導演要求天佑在鏡頭前剃光自己的頭髮，其間更要表現出有少少喊但又死忍的感覺，可惜他的眼淚和頭髮最終白費，該幕戲公映時被導演剪掉，天佑謂希望將來出影碟時能補回，讓觀眾也能欣賞那一幕。　撰文：馬建華</p><p>大馬導演飲港片奶水大</p><p>平實的馬來西亞導演何宇恆，配上實而不華的演員惠英紅和徐天佑，成就了電影《心魔》。片中沒有花巧特技，也沒駭人的驚嚇場面，卻隱藏人性中的疑慮、恐懼及瘋狂。</p><p>工程師半途出家</p><p>何宇恆早年在美國修讀電機工程，做了兩年工程師後怕做死一世電氣佬，於是半途出家執導筒。他指新片取材自一宗台灣倫常慘案，20萬美元（約156萬港元）製作費則是機緣巧合下得來的韓國資金，他說：「早幾年去釜山電影節，有個韓國電影公司老闆話有筆資金可以畀我用，之後就乜都唔問畀錢我去拍。既然老闆唔過問，我就可以好放心去試唔同嘅拍攝方法。」<br>自稱飲港產片奶水長大的何宇恆，難怪會找來兩個香港演員拍馬來西亞電影，他說：「與其話呢部係大馬電影，不如話係一部中、馬合作片，因為好多幕後班底都係香港人。」</p><p>新戲結局顯自信</p><p>據聞電影本有兩結尾，何宇恆說：「先前嘅結局係天佑返屋企剪頭髮等警察拉，後來我覺得咁太『浪漫』唔似結局，最後就用咗一個NG戲補上。我唔贊成所謂directorcut嘅結尾，將來出影碟都會保留上映時嘅版本，電影拍完就係終結，你有另一種想法即係你自己作為導演，都唔知自己需要啲乜嘢。」</p><p>故事簡介<br>半熟少女介入母子畸戀</p><p>電影《心魔》的故事背景發生在大馬，德仔（徐天佑飾）在互聯網上認識未成年的女學生盈（黃明慧飾　圖），二人偷嚐禁果後東窗事發。德仔的母親（惠英紅飾）一直未能接受丈夫移情別戀富有的妹妹，終日酗酒逃避現實，自暴自棄，但她對兒子有着極強的佔有慾，甚至願意為兒子做任何事。<br>盈的父母打算舉報德仔與未成年少女發生性行為，德仔母親提出賠錢了事，怎料女方家長收錢後仍堅持報警，緊張關係一觸即發，最後導致事件去到沒法挽回的地步。</p></body></html>