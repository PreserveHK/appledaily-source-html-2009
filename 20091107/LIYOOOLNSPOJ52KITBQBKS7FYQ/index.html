<html><header><meta charset="utf-8"><title>4代朱古力　志玲愛長</title></header><body><h1>4代朱古力　志玲愛長</h1><p>志玲愛甜心朱古力，LG四代朱古力BL40又啱唔啱口味？新4代仍走精品路線，特闊4吋屏幕，配旗艦級影音功能，用起嚟極爽快；雖則機身有志玲半塊面咁長，不過無咁嘅機身又點配得個大芒！<br><br>記者：許福合<br>攝影：王文忠<br><br>志玲愛機宣言，教你點玩朱古力。</p><p>10.9mm薄身</p><p>數吓手指，幾乎每年出一部嘅朱古力，今次已經係第4代，估唔到原來志玲都係Fans，對佢甚為着迷，尤其愛佢設計美觀大方，襯靚衫無問題，即使配上便服亦有不同味道！其實BL40外形亦有唔少新鮮感，長條形機身，10.9mm超薄身，最特別係連屏幕都轉埋長方形，大小為4吋，解像度為800×345，直立時使用可上下顯示多行資料，但將機身打橫放，屏幕就會變成超寬視角，用來上網同睇片，可一次過睇得更多，效果勁正！</p><p>4吋芒橫行
</p><p>除咗用嚟睇片，志玲仲愛佢個芒有防刮花設計，放落手袋都唔怕刮花芒，影響朱古力嘅外觀。<br>BL40個大屏幕仲支援Multi-Touch功能，可以用兩隻手指改變相片顯示大小，玩起來都幾順，最值得讚係屏幕面好順滑，Touch得更好用。鏡頭方面，像素雖然只有500萬，唔算突出，不過用上德國SchneiderKreuznach靚鏡，有自動對焦加LED閃燈，相質甚至比好多平價數碼相機更好，同時亦具備拍片功能。操作介面仍繼續用3D聯絡人，比較特別要數電郵，可利用超寬屏幕，做成雙芒效果，都相當好用。</p><p>Profile
</p><p>系統：GSM四頻　<br>屏幕：4吋（800×345）<br>相機：500萬像素<br>記憶：內置1GB+microSDHC<br>使用時間：360分鐘<br>功能：7.2MbpsHSDPA、AGPS、多點觸控、TV-out、3.5mm耳機、藍芽2.1<br>體積：128×51×10.9mm<br>重量：129g<br>查詢：LG（35437777）</p></body></html>