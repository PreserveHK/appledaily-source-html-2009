<html><header><meta charset="utf-8"><title>特稿利記贏波要靠「左」 - 畢傑</title></header><body><h1>特稿<br>利記贏波要靠「左」 - 畢傑</h1><p>利記近8場僅1勝陷頹勢，謝拉特與費蘭度托利斯即使齊齊傷癒，也可能未達「托弗」狀態。那何人是紅軍救星？隊中一班左腳仔個個獨當一面，或是領球隊重上勝軌的重要棋子。</p><p>賴恩巴布隨時建奇功</p><p>賴恩巴布雖非利物浦必然正選，但畢竟此子速度極高，盤扭能力不俗；上周中歐聯作客里昂，這名22歲荷蘭翼鋒便射入世界波，今晚隨時又建奇功。恩素亞是名出擊型閘位球員，至今10場聯賽場場正選，雖然暫未開齋，但已交出3個助攻。記得上月尾在英聯盃與阿仙奴對撼，恩素亞以左腳射出「衝力射球」一度追平對手。<br>當利物浦兵源短缺之時，奧利里奧與尼亞拿兩位左路球員，可謂復出得相當合時。奧利里奧是罰球專家，離開齋之時不遠矣；尼亞拿則控球能力一流，這名西班牙國腳趕及傷癒，絕對是紅軍喜訊。<br>畢傑</p></body></html>