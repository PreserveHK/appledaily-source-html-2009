<html><header><meta charset="utf-8"><title>敏妮Talk：呢期興講樓 - 溫敏妮</title></header><body><h1>敏妮Talk：呢期興講樓 - 溫敏妮</h1><p>無論幾忙，有兩個地方敏妮總會搵時間去，第一個係朋友飯局，另一個就係書局。成日埋頭苦幹，可能你會好掌握到自己工作範疇裏面嘅事，但其他嘢就可能忽略晒，甚至同世界脫節。去呢兩個「局」，係敏妮短時間掌握市場脈搏嘅好地方。<br>去朋友飯局，除咗可以敍舊，由於朋友之間乜都傾得一餐，可以喺一餐飯時間，收到最新嘅資訊。至於去書局，最重要係睇吓當眼嘅陳列架，呢期放乜嘢書最多，因為完全可以反映潮流興啲乜，甚至當係「書局指數」嚟研究。前年喺書局，最多係講股票嘅書，當個市啱啱升時，只會見到一啲熟悉嘅名嘴出書，但個市越炒越瘋狂時，好多坊間冒起嘅新星都會著書立說，於是喺最當眼位置，整個陳列架都係講股票嘅書。</p><p>「書局指數」反映樓市旺</p><p>近期收視最高嘅話題，當然係樓市。啱啱過咗嘅周末，敏妮逛書局，見到好多教人買樓置業嘅書，有教人睇樓要注意啲乜，又有講樓市術語、法律知識等。雖然呢啲講樓市嘅書顯著增加，但未至整個書架都係，仲未可以同之前講股票嘅書氾濫情況相比。如果用「書局指數」嚟睇，樓市可能仲未算瘋狂噃！<br>講開買樓話題收視高，收到同事細May嘅電郵，佢話上個禮拜《理財版》有篇「理財診療室」，講一位月入7萬蚊嘅中產人士，由於要一個養7個，加埋要供樓，根本冇餘錢，為退休同個仔嘅教育基金部署。細May話呢篇報道，喺討論區有好大迴響，好多人討論，有人贊成專家建議，叫呢位中產出租自住嘅太古城物業，另外租間冇咁貴嘅樓住，但亦有人叫呢位中產人士，不如賣咗層樓，唔好孭咁重負擔。都話呢期講樓市有捧場客。<br>溫敏妮</p></body></html>