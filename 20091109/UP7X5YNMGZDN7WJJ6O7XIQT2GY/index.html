<html><header><meta charset="utf-8"><title>夠Car事：Carlsson靚改鴛鴦Benz走甜加辣</title></header><body><h1>夠Car事：Carlsson靚改鴛鴦Benz走甜加辣</h1><p>2009BenzS-Class上場，儘管呢架旗艦豪房賣嘅係老闆級座駕氣派，不過居然有中東豪客不愛甜蜜體貼Style，豪掟三十幾萬大改裝，唔只「上黑下銀」鴛鴦色咁獨特，連包圍、氣喉同胎軨統統換晒Carlsson辣件，呢招走甜加辣，又幾好味喎。<br><br>記者：徐影龍　<br>攝影：林栢鈞　<br>Model：Asa@ColonEntertainment<br><br>辣改豪房，寸到被鬼圍。</p><p>惡！鬚刨大包圍</p><p>Benz成熟斯文，唔少人都鍾意幫佢加辣，當然你亦可選AMG辣版。不過其實齋「整容」都已經好有睇頭，今日呢架S350RS，基本上無喺動力系統、內櫳設備上有改動，金錢同精力都擺晒喺車殼，上半截車身噴金屬令黑色，下身則沿用銀底襯番大包圍個Tone。跟CarPro早年嘅「黑＋金」Benz配色，今次色彩上少咗份誇張俗氣，最大搶眼點全部來自四邊大包圍，車頭有番Carlsson一貫嘅電鬚刨網狀欄柵，輔以四盞小圓霧燈，出奇地夾到S-Class嘅巨型鬼面罩，立體線條美感出晒嚟。車尾底部仲有大幅碳纖擾流，同樣配以Carlsson型爆四出式尾喉，側裙都唔馬虎，長長坑道藏有一個細小入風口，靚得夠細緻。</p><p>豪！17萬換轆霸</p><p>BodyKit、專用車徽、噴油等連工包料約18萬，咁叫貴？嗰四條胎軨索價先嚇死人，Carlsson21"巨型「軨霸」用上超輕物料，招積窩釘，風格招積得嚟又夠硬淨，一對索價約$65,000，四條軨已需13萬，仲有ContinentalSportContact3薄胎，每條各加多1萬，即係單單四個轆已花費17萬！難怪呢架S350RS下盤咁穩咁有氣勢啦。呢架車已被中東油王訂咗，不過你有興趣同財力，CarPro一樣可照辦煮碗幫你搞。<br>內櫳方面雖然不作改動，不過新版S-Class本身已夠豪，如前後座獨立大天窗、超闊落空間感、全車電控座椅等，最令我有印象嘅係中控台個8"屏幕，可以電子式控制左右擺動，方便司機睇導航地圖，又或隔籬位聽歌睇碟等，夠晒心思。
</p><p>老外遊客爭住合照</p><p>喺銅鑼灣避風塘試車兼影相，中途有班西方Family趨近，老實爸爸James忍唔住，讚完架S350RS一輪仲要求合照。我無所謂，不過凡事等價交換，梗係問多兩句啦。James話：「新S-Class已經好靚，改裝後線條更係十分之有動感，咩話？168萬？能夠同佢合照真係好榮幸……」James爸爸開心到淨係識講榮幸，證明S350RS真係夠豪夠搶。</p><p>CarlssonS350RS</p><p>引擎：3,498ccV6<br>馬力：272PS/6,000rpm<br>扭力：350Nm/2,400-5,000rpm<br>傳動：7GTronic<br>售價：$1,680,000<br>查詢：CarPro（21111103）</p></body></html>