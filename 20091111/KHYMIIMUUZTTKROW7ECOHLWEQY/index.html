<html><header><meta charset="utf-8"><title>鋤強扶弱　死得人多　着數越多</title></header><body><h1>鋤強扶弱　死得人多　着數越多</h1><p>新《CallofDuty》又殺到！繼承上集連環殺人獎勵計劃，今次唔只Call直升機炸爆敵人，支援攻擊增至15種，多咗隱形戰機，仲有同歸於盡嘅戰術核彈。殺得人多強者越強，禍不單行嘅玩家都有新系統幫忙，連環被殺後可開啟特殊能力，發揮香港精神，輸完又嚟打過！<br><br>文：阿洛</p><p>發揮死亡力量</p><p>《CallofDuty：ModernWarfare2》上集引入連續殺敵有不同獎勵嘅系統，今集得到強化，例如新增嘅空中炮艇AC-130，只要連續殺敵11個，就可以登艇喺限時30秒內欺凌敵人、落井下石，如果勁到連殺25人，仲可以得到戰術核彈，嚟個全場同歸於盡，恐怖過《2012》！不過為平衡強弱兩邊，若玩家不幸多次連續被殺，一樣可開啟Copycat或Painkiller特殊能力，Copycat可直接複製殺死你嘅敵人嘅武器，而Painkiller就可以讓玩家復活時得到短暫體力提升，Revenge！
</p><p>上集主角做隊長</p><p>今集遊戲由曾經製作《CallofDuty》、《CallofDuty2》及《CallofDuty：ModernWarfare》嘅InfinityWard負責，故事係上集幾年之後，自上集制服軍閥ImranZakhaev後，今次就係瓦解Zakhaev拍檔VladimirMakarov喺俄羅斯策動嘅連串陰謀。而今次玩家將扮演國際聯合突擊隊TaskForce141─年輕中士GaryRoachSanderson，而呢支突擊隊嘅隊長，咪就係上集主角JohnSoapMacTavish，劇本製作得好認真，玩故事模式會更投入。</p><p>駕雪橇爬雪山</p><p>玩法多變，今集有機會駕駛機動雪橇喺雪地飛馳，亦會有關卡需要玩家徒手攀雪山或者喺貧民窟追捕黑市軍火商等。另外個人化能力系統更加入Cold-Blooded、Scavenger、Commando、Marathon及Scrambler等能力供玩家選擇。<br>Cold-Blooded可逃過感應器偵測、Scavenger可執敵人彈藥、Commando提升格鬥距離、Marathon跑得快啲、而Scrambler更能妨礙所有雷達偵測，想做咩人，條路係你自己揀嘅。
</p><p>Profile</p><p>遊戲：《CallofDuty：ModernWarfare2》<br>機種：PS3、Xbox360、PC<br>製作廠商：InfinityWard<br>發行廠商：Activision<br>類型：射擊<br>人數：1-16人</p></body></html>