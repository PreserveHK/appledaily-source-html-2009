<html><header><meta charset="utf-8"><title>夠Car事：揭背車仔Fiat500　Cute好玩</title></header><body><h1>夠Car事：揭背車仔Fiat500　Cute好玩</h1><p>聖誕新年將至，長假陸續有嚟，係時候出定部車準備蒲。細偈實用揭背車仔，慳油、靈活亦有台型，更係近日極受年輕車迷歡迎嘅款式，所以二手選擇都唔少，玩顏色、賣Cute樣，各適其適，而呢部Fiat500仲有埋經典Feel同操控性㖭。<br><br>記者：梁美甜<br>攝影：王文忠<br>Model：Mandy@PureModels</p><p>DemoFiat<br>搶眼玩味
</p><p>呢架鮮紅Fiat500係DemoCar，玩顏色又玩Classic兼玩操控性能，非一般車仔可比。主打懷舊玩味，成部車肥嘟嘟，圓頭圓燈圓廠徽，圓中見型格。紅白相間玩色夠搶眼之外，更配有個大天幕天窗，性能操控亦具歐洲車本色，1,368cc直四引擎配五前速Selespeed波箱，輸出100匹馬力及131Nm扭力，出晒名好玩得。車仔細細，但尾廂容積都唔算太小。惟由於產自歐洲，又屬名牌之後，車價始終較日系二手車偏高，睇番數字，08年車款新簇簇、行車里數又唔多，只約800多公里，裏裏外外與新車相若，同當年新車價相比已經平近八萬，都算合理。
</p><p>08Fiat500（b）
</p><p>引擎：1,368cc<br>DemoCar<br>行車里數：約810km<br>當年新車價：約$259,000<br>二手價：$179,000</p><p>有冚唔使坦蕩蕩</p><p>大昌行易手車部經理Lawrence教路，揀揭背車仔之前，首先要清楚自家泊車地方樓底夠唔夠高，大多尾門都係向上開，開尾門會唔會頂住呢？其次係注意尾廂容量不若三廂式車型般大，有大量行裝就要坐少啲人啦。尾廂最好要有行李冚，坦蕩蕩私人物品俾人睇晒就唔多好。最後就係車仔行車噪音較大，最好選擇一啲寧靜系列嘅輪胎。
</p><p>揀車貼士</p><p>一般揭背車都附有行李冚，而尾廂容積大小要求就好睇個人喜好。
</p><p>潮人小車08Mazda2（a）<br></p><p>外表簇新，一年行了萬多公里，算合理，軚環附設多功能按鈕屬同級少見。</p><p>引擎：1,498cc<br>手數：0手<br>行車里數：約12,844km<br>當年新車價：約$150,000<br>二手價約：$109,000</p><p>少有橫開尾門04NissanCube（a）<br></p><p>今次唯一橫開尾門車，更係全車皮椅兼係經典格仔紋飾，屬有個性特色車型。</p><p>引擎：1,386cc<br>手數：0手<br>行車里數：約38,499km<br>當年新車價：約$160,000<br>二手價：$95,000</p><p>低地台趟門05ToyotaPorte（b）
</p><p>少數配有趟門車仔，特低地台配合特大空間，朋友飲大咗，質佢上車都易啲。</p><p>引擎：1,298cc<br>手數：0手<br>行車里數：約32,000km<br>當年新車價：約$200,000<br>二手價：$119,000起
</p><p>熱賣硬淨價05HondaJazzEX（a）<br></p><p>Jazz不嬲都屬二手車中搶手車款之一，車價硬淨，呢部屬頂級齊料版，價錢還算合理。<br></p><p>引擎：1,339cc<br>手數：1手<br>行車里數：約87,522km<br>當年新車價：約$150,000<br>二手價：$85,000
</p><p>查詢　<br>a.大昌行易手車（22621118）　<br>b.富利堡（23330747）
</p></body></html>