<html><header><meta charset="utf-8"><title>夠Car事：4門×4座×4驅　興奮唔止4倍</title></header><body><h1>夠Car事：4門×4座×4驅　興奮唔止4倍</h1><p>香港記招唔夠兩個月，Porsche已安排傳媒踩上廈門試揸架Panamera。破天荒將傳統跑車格局大幅拉長，再由雙門變成四門，正式攻入豪房級別。不但保留性能及外形，連前後座都有番自己空間，以後就算同外母講買咗架新款波子，佢都唔會再扁晒嘴嬲你唔預佢。<br><br>記者、攝影：龍影<br>鳴謝：PorscheCentreHK</p><p>四個位各自各精采</p><p>廈門我都係第一次嚟，甫到埗先被思明區環島美景所吸引，發佈會同試車活動喺呢度搞，靚景下影靚車確實係一種享受。<br>要闊落豪華，Porsche早有架五門CayenneSUV，不過男人心頭首選，始終係911、Cayman呢類雙門車款。想魚與熊掌皆大歡喜，全新車系Panamera就Perfect到暈，側睇仍係Porsche一貫長頭短尾、流線修長賣相，但拍住Cayenne嘅近5米車身，高度卻只有1,418mm，就活像將架波子拉長。軸距達到2,920mm，試車時坐足一日，前後都明顯感到咩叫真正闊落，我呢個長腿叔叔嘅膝頭同人頭，居然完全掂唔到架車，全車四個位各有私人空間，揸車睇書瞓覺各自各精采，再加多兩隻門，波子完美漂亮地變成一架有跑車性能嘅豪華房車。</p><p>牛刀小試Turbo版</p><p>Panamera目前有三種型號，4及4S重點分別在於尾驅同四驅，今日有幸霸到架搭載TwinTurbo嘅頂級Turbo版，四門×四座×四驅，駕駛樂趣豈止飆升四倍。試車日分別有市區同快速公路路線，揸住架Panamera喺環島南路四圍走，由特闊擋風玻璃望番廈門沿海靚景，?對係全景觀嘅視覺享受。行快速公路時，望住藍天白雲，無密集式高樓大廈掃你遊車河雅興，心曠神怡得令我睡意全消。<br>喺祖國揸車，其他駕駛者突然Cut線、小路出大路老馮唔望你等，都時有發生，稍為揸得斯文啲都要經常收慢讓路。讓吓你唔緊要，Panamera用上4.8LV8偈，我揸嘅更係500匹頂級Turbo版，搭埋最新PDK波箱，就算未着SportPlus動態模式，掂吓油門已經抽頭過番你，沿途遇到為數不少嘅盲毛，反而令我喺慢車限速下，稍稍試到Panamera嘅高度反應能力。</p><p>尾箱放得落　3Set高球袋</p><p>正式試揸Panamera前一晚，先有新車發佈會，一口氣擺咗6架唔同色Panamera喺度，PorscheDesign更CrossoverHugoBoss，以歌舞形式表達新車嘅四門四座優點，代步去街傾生意乜場合都咁啱使。再示範埋尾箱445公升驚人裝載容量，真係擺得落3Set高爾夫球袋，若將尾排放下，空間更達到1,250公升，相當誇張。</p><p>Panamera「車匙」</p><p>到達廈門海悅山莊Checkin時，Porsche每人派發福袋一個，除新車介紹冊子、記者證、Cap帽同Tee呢類大路嘢外，仲有架全金屬實心Panamera車仔，重甸甸好有份量。好戲陸續有來，知道Porsche豪氣，估唔到福袋最後一樣係Panamera車匙！呆咗幾秒後冷靜研究，搞搞吓掹咗個頭出嚟，先知原來係條USB手指。做到同真車匙一樣咁靚咁細緻，點捨得用呀。</p><p>PorschePanameraTurbo</p><p>引擎：4,806ccV8TwinTurbo<br>馬力：500hp/6,000rpm<br>扭力：700Nm/2,250-4,500rpm<br>傳動：七速PDK波箱、四驅<br>售價：$2,263,000<br>查詢：29262208</p></body></html>