<html><header><meta charset="utf-8"><title>RS125特別版　初哥變戰神</title></header><body><h1>RS125特別版　初哥變戰神</h1><p>意大利籍車手MaxBiaggi相信係唔少電單車迷嘅偶像，好欣賞佢喺賽道上揸住型爆戰車RSV4嘅威猛形象？你都得噃！只係跑車初哥？一樣無問題！因為RS1252010年新款就用上MaxBiaggi落場戰車上嘅花飾推出特別版，跑車初哥話咁易就化身型格車神啦。<br><br>記者：許維雅<br>攝影：陳陶鈞<br>Model：Sukmi</p><p>MaxBiaggi小檔案</p><p>意大利籍車手MaxBiaggi，71年生於羅馬，於車壇有羅馬皇帝之稱。17歲收到一架apriliaRS125作生日禮物，開始職業比賽生涯，90年以125cc級別勝出意大利盃冠軍後，便逐步向更高級別挑戰。曾效力aprilia、Honda及Yamaha車隊，贏過4次全年總冠軍，近年則專注代表aprilia參加SuperbikeWorldChampionship賽事。</p><p>3號拉花扮超跑</p><p>電單車款式中，跑車可算係造型變化最小嘅一類，因為唔可以失去跑車型格，或減低跑車力量。aprilia剛到港嘅2010年款RS125就以意大利籍車手MaxBiaggi嘅落場車拉花推出特別版，搞搞新意思。車廠去年邀得Max駕駛全新超級跑車RSV4參加WorldSuperbike賽事，為慶祝頭一年落場就取得一個分站冠軍及全年第四名嘅佳績，於是決定以Max落場用嘅3號仔拉花粉飾RS125。紅黑白三色配襯嘅車身，頭尾都印有代表Max嘅3號字樣，驟眼看真係同Max落場用嘅RSV4幾似，型仔百倍。別有意義嘅係，20年前Max就係因為RS125而開始走上賽車手之路。</p><p>125級別的唯一</p><p>多年來，喺電單車125級別中，集榮譽於一身嘅apriliaRS125，無論引擎、車架、懸掛及制動等規格和製造技術都得到最優秀嘅評價，於世界賽車界嘅優越表現更為RS125帶來名氣，成為歐洲市場嘅全年銷售冠軍。車廠名利雙收自然願意投放更多資源研發，令佢無論喺操控、風阻、懸掛及迫力等各方面嘅表現都成為各大車廠力追完美嘅指標，最重要係符合歐盟三期嘅排廢標準，成為香港市面上發售嘅唯一二衝程單汽缸引擎嘅電單車，唔使好似其他牌子咁，得車手先有得玩。新車內涵無乜改動，但由於唔少人認為125二衝程係跑車級嘅入門級，貴為同級嘅唯一，加上有落場車拉花點綴，都應該迷倒唔少跑車迷。</p><p>規格</p><p>引擎：124.8cc水冷二衝程單汽缸<br>馬力：30ps<br>傳動：濕式多片，6前速鏈條傳動<br>售價：$51,500<br>查詢：23850181（ http://www.aprilia.com.hk） </p></body></html>