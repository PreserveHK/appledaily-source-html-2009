<html><header><meta charset="utf-8"><title>青心直說：炒股緊記見好識收 - 胡孟青</title></header><body><h1>青心直說：炒股緊記見好識收 - 胡孟青</h1><p>香江正上演銀行業《富貴門》，東亞錢莊隨時風雲色變，消息傳出即時又話係接近國浩集團（053）消息人士放風，話會喺市場增持，講到似層層，但最令人唔明白係既然靜雞雞收貨收咗咁耐，就嚟埋門卻突然玩高調？點會有人玩敵意收購前炒起股價，再喺市場吸咁儍仔o架？<br>平嘢冇好，所以超過2倍市賬率都大把人爭住搶。其實要買好嘢唔一定要搶貴貨，正在賣盤嘅德國藥業巨頭Ratiopharm，現時有包括國藥控股（1099）、美國著名基金KKR、TPG、仲有法國、以色列、冰島等大藥廠參與競投。<br>Ratiopharm係何方神聖？起初話佢係做「基因製藥」，實情佢係做「非專利藥」（GenericDrugs），而唔係GeneticDrugs。</p><p>食糊止蝕均須及時</p><p>講番單刁，賣方叫價45億美元，但據講買家出手極低，只係出緊三分二價錢。呢間德國首間非專利藥製造商，喺1973年成立，成立一年內總收入激增10倍，由當初得13隻藥，到今時今日有750種，係當地龍頭巨企。<br>佢啲藥出晒名係以藥物成份後再加上.ratiopharm命名，簡單易記，深受醫生歡迎，可以話開創非專利藥嘅先河。<br>雖然近年市場份額減少，頭9個月EBITDA仍維持約1.9億歐元，公司預期到2014年每年複合增長20%。一隻咁好嘅現金牛點解要賤賣？原因係一場金融海嘯令全球富豪榜排名94，亦即係呢間藥廠老闆默克勒（AdolfMerckle）債台高築，輸咗百億港元。最後74歲嘅佢睇唔開，留下遺書，瞓身火車軌自盡，幾個月後銀行CallLoan，家人惟有變賣家業。<br>投資市場是殘酷的，見你病梗係攞你命，將個價有咁低㩒到咁低，情況同博智買入AIG嘅南山人壽異曲同工；但當有風時就會駛盡，好似國浩苦心經營道亨十多年，然後以322億元賣出一樣。總之商場如戰場，投資短炒亦一樣，見好識收，唔好對消息跟尾嘅炒股有過份憧憬，見升時食糊，見跌時止蝕，用屁股會比大腦思考更勝一籌。<br>胡孟青</p></body></html>