<html><header><meta charset="utf-8"><title>電戲道：電影教父王晶</title></header><body><h1>電戲道：電影教父王晶</h1><p>王晶入行28年，冇邊個香港人不是看他的戲長大、看他的劇來送飯，叫聲「電影教父」他受得起有餘。做得教父當然有真功夫，一部《大內密探靈靈狗》在內地就殺出過億票房。王晶今次唔玩警察、唔玩卧底，走去玩怪雞cult片，搵埋今年金像獎四大得主張家輝、鮑起靜、陳麗雲和廖啟智主演新作《旺角監獄》，成件事即刻唔同晒。邊個話王晶淨係識得玩屎尿屁？　撰文：何永寧</p><p>現年54歲的王晶原名王日祥，父親是著名導演王天林，畢業於香港中文大學文學系，滿腹墨水，在影圈打滾28載，作品逾180部。身兼影視導演、編劇及製作人，百足咁多爪，近年他主攻內地市場，去年投資開拍許鞍華執導的電影《天水圍的日與夜》贏盡口碑。</p><p>港產片死因研究</p><p>王晶日前接受本報記者專訪，他表示目前香港電影極度倚靠內地市場，若失去這個大客戶，香港電影隨時玩完，他說：「以前嘅市場8成靠賣埠，家冇埠賣變咗要靠內地，所以呢個市場好重要，講緊係家盛行嘅中港合拍片或者引進片。你講嘅港產片10多年前，應該喺97嗰年已經死咗。」<br>晶哥謂港產片的死因很簡單，他說：「因為97年之後已經冇真真正正將電影當成生意嚟做嘅電影公司，佢哋唔計賺蝕咁做，根本唔係一盤生意。好多嘢都有數得計，用咁嘅製作水平嘅錢去投資一個萎縮嘅市場，答案好簡單：死梗。所以我同劉偉強合作，96年嘅《古惑仔》系列已經係水尾，之後我拍咗10部片，有8部都係蝕，雖然我將電影當一盤生意去run，但係個市場實在太差。」</p><p>闖神州扭轉乾坤</p><p>對於目前仍死守港產片這個金漆招牌，而不肯向合拍片低頭的同行，晶哥預言：「兩、三年內應該會有部份人因為生存唔到，會離開呢個行業。」對於香港人引以為傲的港片沒落，香港電影大陸化，他就表示不該看得那麼灰，晶哥說：「其實應該將呢個時候當成一個契機，畀香港電影去變。唔好話大陸口味就唔好，你夠睇咁多年荷李活片啦，《變形金剛》（Transformers）咪又係美國人嘅價值觀，你咪又係睇得鬼咁開心。」<br>晶哥表示當年韓國電影都是靠一部《生死諜變》扭轉一直以來韓片的傳統模式，成功闖出一片新天地，他說：「只要內地電影能夠有新嘅價值觀同元素加入，亦都可以咁成功。我相信呢件事未必會係香港人達成，好大機會由內地人自己完成。」不要以為王晶隨口講出這番似是而非的理論，事實上多年以前當一眾香港電影人仍致力挽救香港電影的時候，他已經北上為進軍內地市場做打算。當年有人笑王晶為儍仔或儍佬時，他已經花了多年時間做準備，他豪氣地說：「我部《大內密探靈靈狗》賣過億，係因為我之前返去內地，花咗5年時間去做研究，調查佢哋嘅口味、發行方法同要求。你估我儍嘅咩，未睇準就去郁手（拍戲）。」</p><p>勸後輩放下驕傲</p><p>王晶預言不出7年，假如香港幕後電影人不再力爭上游，連他們也會像港產片般被淹沒，他說：「電視已經係一個好好嘅啟示同教訓，以前10部內地電視劇，9部係香港人做導演，家咪得番一部係香港人拍。點解？因為內地人嘅素質唔會差過你班香港人，學識唔會比你低，學晒你啲嘢仲使乜你喺度，同樣事會發生喺電影行身上，最遲都係7年內。」晶哥語重心長的規勸年輕一代電影人，不要再自以為是，放下驕傲，虛心學習，特別是練好普通話是唯一生存之道。<br>另外，自港片時代，晶哥已經豪言有一條必勝拍戲方程式，他表示當前這條秘方仍然合用，他笑說：「人性啲基本嘢內地同香港都係一樣，只要作微調就可以，例如要企喺內地觀眾嘅角度出發。如果香港電影要翻盤，就要有由頭嚟過嘅決心，從來都係咁。目前內地嘅電影前景雖然好似好好，其實仲係混亂期，如果要我形容就係好似古時春秋時期，間間電影公司爭上位，遲吓就會汰弱留強，變成戰國，到時可能得番三幾個脈絡，即係山頭，呢件事不出10年內就會發生。」</p><p>拒討好金像獎評審</p><p>自言拍戲多年從來不肯主動嘗試新事物的王晶，最近就拍了人生第一部cult片《旺角監獄》，他說：「我一向拍市場鍾意嘅戲，我唔鍾意亦唔會將工作較飛，嘗試對我嚟講係件好唔負責任嘅事，試新嘢即係搵錢嚟玩，錢係唔可以用嚟試，唔單止錢啦，搵人試就更加唔負責任。我寧可你試完話畀我聽得再拍好過，我郁得手就一定要得。」<br>王晶續說：「今次拍《旺角監獄》只不過拍得其他片多，用嚟調劑吓自己，唔係個人好快乾。」<br>05及06年王晶就先後拍了兩部有別於屎尿屁的電影《黑白森林》及《臥虎》，皆獲得電影評論學會的最佳編劇獎，對於未能染指香港電影金像獎，王晶輕描淡寫表示：「每樣頒獎禮都有佢嘅遊戲規則，我唔啱個遊戲規則啫，我點會為攞獎去拍佢哋鍾意嘅片。」</p><p>拍cult片探討人性</p><p>對於首部cult片《旺角監獄》，晶哥指怪雞在片中各個演員都有精神病傾向，他說：「主角張家輝係精神分裂，佢坐完監返去旺角，佢會幻想有個人守住條登打士街，一出去就會俾人拉，所以令佢唔可以離開旺角呢個地方，孟瑤就係扮低智，戲中啲警察都係唔正常，心理有問題。我想借呢個故事話畀人知，呢個睇起嚟正常嘅世界，其實好唔正常。你以為佢正常嘅人偏偏就係有問題，睇嚟唔正常嘅人，就啱啱先係正常。」<br><br>《旺角監獄》上映日期：11月19日</p><p>「周星馳唔係朋友」
</p><p>談電影，王晶滔滔不絕；對朋友的好惡，他亦簡單直接：「同周星馳，冇關係，唔係朋友。劉偉強係好朋友，經常通電話同見面，同劉德華嘅友誼最耐，就算冇合作都會keep住電話聯絡。」</p><p>累計10億票房</p><p>王晶執導或參與製作的電影達180多部，票房累計近10億港元，難得是20多年來作品不斷，捧紅了劉德華、周星馳及邱淑貞，以下為他六個階段的部份作品。</p><p>起步期</p><p>由電視躍身大銀幕，處男執導作食番《千王之王》條水開拍《千王鬥千霸》，導演作品初以賭片為主，後開始玩追女爛橋，《我愛Lolanto》更是當中的表表者。<br>《千王鬥千霸》　1981年<br>《賊王之王》　1982年<br>《獵魔者》　1982年<br>《花心大少》　1983年<br>《青蛙王子》　1984年<br>《我愛Lolanto》　1984年</p><p>上位期</p><p>《精裝追女仔》系列將鹹濕仔媾索女橋段發揚光大，屎尿屁齊全，拍極都有。<br>《精裝追女仔》　1987年<br>《魔翡翠》　1987年<br>《撞邪先生》　1988年<br>《最佳損友》　1988年<br>《求愛敢死隊》　1988年</p><p>高峯期</p><p>以賭片起家的王晶再斬四両，神化周潤發做賭神，劉德華繼續演小混混，票房勁收4,000萬。<br>《賭神》　1989年<br>《至尊無上》　1989年<br>《專釣大鱷》　1989年<br>《至尊計狀元才》　1990年<br>《靚足100分》　1990年<br>《賭俠》　1990年<br>《驚天12小時》　1990年<br>《整蠱專家》　1991年</p><p>神話期</p><p>夥拍周星馳拍攝多部經典喜劇，更兼顧三級市場開拍電影《強姦》系列、《赤裸羔羊》更力捧愛將邱淑貞，但王晶只任監製，未有親自執導。<br>《賭城大亨之新哥傳奇》　1992年<br>《鹿鼎記》　1992年<br>《城市獵人》　1993年<br>《超級街頭霸王》　1993年<br>《逃學威龍3之龍過雞年》　1993年<br>《九品芝麻官之白面包青天》　1994年<br>《洪熙官》　1994年<br>《百變星君》　1995年</p><p>回落期</p><p>橋王無復昔日勇，電影題材食老本難創新意，即使有劉德華和黎明坐鎮亦未能再創高峯。<br>《賭俠1999》　1999年<br>《千王之王2000》　1999年<br>《黑馬王子》　1999年<br>《強姦終極篇之最後羔羊》　1999年<br>《笨小孩》　2000年<br>《情迷大話王》　2001年</p><p>回勇期</p><p>有《無間道》珠玉在前，同樣講卧底悲歌的《黑白森林》別有韻味，令人驚嘆原來王晶也可認認真真拍齣好戲。<br>《黑白森林》　2003年<br>《黑白戰場》　2005年<br>《金錢帝國》　2009年<br>《未來警察》　2009年<br>《大內密探靈靈狗》　2009年<br><br>資料來源：《蘋果》資料室</p></body></html>