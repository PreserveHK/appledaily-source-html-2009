<html><header><meta charset="utf-8"><title>貪新焗你掉！Pen-2食住上</title></header><body><h1>貪新焗你掉！Pen-2食住上</h1><p>貪新鮮係人之常情，不過Olympus部EP-1喺潮界威唔夠幾個月，就咁快又出新EP-2嚟謀朝篡位！功能上無躍進性升呢，不過卻跟個「煙斗形」電子ViewFinder，玩味及可觀性提高唔少，潮友、龍友焗住貪新忘舊，仲EP-1？掉咗佢啦！<br><br>記者：許福合<br>攝影：陳陶鈞<br>Model：Suki@PureModels</p><p>黑魂插煙斗
</p><p>EP-1推出時，只有白、銀兩色揀，反而最常見同最受歡迎嘅黑機未有提供；升呢後EP-2，就以黑色主打；論大小同功能，都係一個餅印，唯一唔同只係熱靴底下多咗個電子ViewFinder插孔。呢個電子ViewFinder無論你買哪一個鏡頭套裝，都係包括在內，安裝後會佔用熱靴位置，角度可由水平轉為90度垂直；估唔到嘅係入面嘅畫面出奇地好，144萬像素畫質，唔講真係睇唔出係電子畫面，而且當用鏡頭變焦時，畫面亦能同步顯示，實用性自然比一代既光學版好。</p><p>新濾鏡×2</p><p>EP-2新加入調整顏色同對比度嘅i-Enhance功能；濾鏡效果亦加入了Diorama同CrossProcess，前者係模糊相片周邊嘅特效，而後者會有正片冲負片嘅效果，呢類效果近期好興玩。另外還有比較實用嘅AFTracking、可控制影片播放嘅HDMIControl同高清拍片手動對焦等。不過講功能之外，用家更關心嘅係價錢，EP-2會出兩個套裝，分別可配M.ZUIKODigital17mm或14-42mm鏡頭，售價亦完全相同，都係賣$8,990，心水清玩家都知道鏡頭都係EP-1嗰兩支，可惜支「Cake鏡」仍然係得銀色，無同部黑機襯番喎。</p><p>濾鏡試玩<br>CrossProcess</p><p>模擬正片冲負嘅效果，玩色嘅濃度比較適中，但整體偏向黑綠方向。</p><p>Diorama</p><p>開啟之後，畫面會有停格嘅情況，拍攝之後要有等待儲存，而取景較適合對比度高及多色畫面，模糊效果唔算強烈。
</p><p>Profile</p><p>感光元件：1,230萬像素LIVEMOS<br>記憶卡：SD/SDHC<br>連續拍攝：每秒3張<br>感光度：ISO200-6400<br>拍片：720p<br>電源：專用電池<br>重量：355g<br>體積：120.5×70×35mm</p><p>查詢：OLYMPUS（23762150）</p></body></html>