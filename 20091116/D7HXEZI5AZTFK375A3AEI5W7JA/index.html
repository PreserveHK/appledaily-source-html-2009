<html><header><meta charset="utf-8"><title>敏妮Talk：借錢抽民行 - 溫敏妮</title></header><body><h1>敏妮Talk：借錢抽民行 - 溫敏妮</h1><p>民生銀行（1988）公開招股，根據民行嘅招股文件，若超額越100倍，公開招股嘅股數會由原本1.66億股，增加至6.64億股，即係132.9萬手（500股一手），甲、乙組平分，抽細飛嘅得66萬手貨分。睇番當年六行上市嘅情況，其中工行（1398）、中行（3988）都有超過95萬份申請，中信行（998）超過75萬份，實唔夠分。<br>以往遇着呢啲熱爆新股，敏妮都會提議集合全家人嘅力量，一人抽一手，博多啲機會，但就渺茫啲。連無寶不落嘅厚樸基金方風雷都認購，正如股壇前輩講，呢隻股唔可以唔抽。<br>要增加抽中機會，除咗用人海戰術，最有把握當然係傾盡財力去抽，但財力有限，可以考慮借錢抽。一般理財顧問都唔主張借錢投資，但係以做生意嘅角度，適當利用借貸，可以令資金運用更具效率。特別係家陣嘅低息環境下，借孖展唔使兩厘息，個別銀行仲有一口價，所以只要計掂數，whynot？</p><p>睇賬簿管理人往績</p><p>慳妹數口精，佢計過借九成孖展，抽甲組最大嗰張飛，即係50萬股，講緊利息連手續費，成本都係千零蚊。股壇前輩講過，新股冇往績，最緊要睇bookrunner（賬簿管理人）係邊個。民行由UBS揸旗，其餘仲有中銀國際、中金、麥格理，同海通等，同樣嘅組合少見。<br>不過UBS加中銀國際，就曾經幫過中行上市。中行當年超額69倍，做到一人一手，首日掛牌收市價較招股價升15%。如果民行開市一樣升15%，即係每手賬面賺約700蚊，抽到兩手都回本。<br>借得錢去抽，梗係希望盡量抽多啲，數就係咁計，但敏妮都要提醒一句，一切量力而為。<br>溫敏妮</p></body></html>