<html><header><meta charset="utf-8"><title>Archos攻心計　710套高清片隨身睇</title></header><body><h1>Archos攻心計　710套高清片隨身睇</h1><p>Android手機就聽得多，今次終於連PMP播放機都有得玩！唔知Android係乜？最近Hit機如HTCHero都係用佢，Archos5IT有4.8吋大芒加500GB硬碟，710套戲都放得落，最近追睇《宮心計》更係方便。<br><br>記者：許福合<br>攝影：陳陶鈞<br>Model：Debby@PureModels</p><p>連接手機上網</p><p>Google嘅Android平台近年異軍突起，不過最多認識都係佢被唔少名廠手機用上，而Archos5IT本身唔係手機，所以就無提供手機通話相關功能，不過仍可透過無線網絡上網，除咗WiFi外，更可用埋藍芽連接具數據機功能手機上網，咁就不用再受地點限制。而Android平台其中一個特點就相當Open，網上就有大量程式可下載使用，例如ebuddy即時通訊、可收發Tweets嘅Twidroid、瀏覽Office文件嘅Thingsfree等，另外，當然唔少得大量實用軟件同遊戲下載。</p><p>AppsLibStore下載
</p><p>蘋果iPhone有AppStore，Archos亦會整個AppsLibStore供用家下載程式，雖然仍然可使用AndroidMarket，不過從AppsLibStore下載嘅程式，畫面會專為Archos5IT度身設計，完全用盡4.8吋大芒嘅優勢，尤其字體更睇得清楚，唔使下下要Scroll！叫得播片機，當然儲存容量要有番咁上下先夠應付，分別會推出32GB、160GB及500GB，500GB即係可儲存710部高清電影、32萬張照片同19萬首歌！而影片質素可支援720P，除基本影音檔外，連RMVB及VOB都可睇埋，可慳番唔少轉片嘅時間。GPS定位亦係內置功能之一，可當作汽車導航使用，不過出機時未包括香港地圖，想用這個功能就要留意。</p><p>程式試玩<br>睇宮心計</p><p>4.8吋芒用到800×480，解像度非常高，720p影片播放時順暢又清，差啲面毛都睇到。</p><p>ebuddy上網Chat
</p><p>可以一次過Add晒MSN、Facebook、ICQ等，唔怕無朋友喇。</p><p>內置瀏覽器
</p><p>Android當然內置有瀏覽器，不過當想去蘋果網睇片，失敗！睇唔到喎。</p><p>聽歌睇Cover
</p><p>音樂播放可在背景執行，可以一邊聽歌，一邊上網同人Chat。</p><p>睇埋RAW
</p><p>相片功能雖然係必備，但睇埋RAW就比較少見。</p><p>AppsLibStore
</p><p>從AppsLibStore下載嘅軟件，畫面比例會Fit晒Archos5IT。</p><p>Profile
</p><p>容量：32GB、160GB、500GB<br>記憶卡：microSD<br>屏幕：4.8"800×480<br>視頻：720P<br>檔案格式：MPEG-4、H.264、WMV、MP3、JPEG、BMP<br>網絡：WiFi、藍芽2.0<br>電池：22小時（音樂）、7小時（影片）<br>體積：143.2×78×10.4mm（32GB）<br>重量：182g（32GB）<br>查詢：捷成洋行（29262300）</p></body></html>