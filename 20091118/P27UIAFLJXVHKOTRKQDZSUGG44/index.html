<html><header><meta charset="utf-8"><title>夠Car事：大力唔大食</title></header><body><h1>夠Car事：大力唔大食</h1><p>新車要成為車壇焦點，應該要具備幾樣條件，先要係名氣品牌，仲要夠頂級，最後當然要有大量車迷嘅傾慕支持。好似全新Mercedes-BenzE63AMG，未出籠已經令人引頸以待。相信當大家知道全新款式E63馬力提升至525匹、油耗反減12%時，更加會覺得追捧有理。<br><br>記者：許維雅　<br>攝影：林栢鈞<br>Model：Sylvia</p><p>勁跑也溫柔</p><p>Mercedes-Benz由年初推出全新E-Class車系至今，大家等到頸長嘅頂級高性能版本E63AMG到年尾終於見街，秉承咗SL63AMG高性能跑車嘅內涵，再經AMG重新調校，令6.3公升V8引擎可以提升至525匹馬力及630牛頓米扭力，比起上一代多出11匹馬力。雖然發佈會只得半小時拍攝時間，僅夠小試一段由淺水灣往赤柱嘅路段，但同樣感受到呢部真正跑房車推背嘅威力，全程只須輕踏油門上斜過彎，驚人嘅加速力反而令人擔心腳仔不受控多踏半分。操控如此大馬力嘅車，最怕佢會不懂溫柔如野馬難馴，但E63就有全新開發、配備電子控制吸震嘅AMGRIDECONTROL跑車懸掛系統幫手，可以因應行車狀況即時自動調校懸掛阻力，發揮最高嘅吸震效果以增加行車嘅穩定性，剛柔並重嘅魅力唔係部部以快掛帥嘅跑車都做得到。</p><p>低油耗12.5L/100km</p><p>想有高性能嘅操控效果，又點少得波箱嘅配合，新車另一焦點就係AMGSPEEDSHIFTMCT7前速跑車傳動系統，棄用傳統自排波箱嘅扭力轉檔器，由一套新開發嘅輕量化濕式離合器取替，不但令轉檔反應更敏捷，更有助轉波時減低扭力流失。傳動系統備有四種駕駛模式，包括C（ControlledEfficiency）、S（Sport）、S+（Sportplus）及M（Manual），選用M模式操作，轉波反應僅需100微秒，而C模式就可以令轉數保持最低水平，達至最慳油嘅效果。比起上一代E63，耗油量成功減少約12%，平均每100公里只需12.6公升汽油，以油價$14一公升計算，每公里只需約$1.76，打破大公升引擎一定食油嘅定律。當然，咁慳油唔係單靠個波箱，一系列提高燃油效益嘅配備，好似on-demand燃油輸送、煞車動力回收等都係慳油嘅幕後功臣。至於外形方面，車頭比起一般E-Class加闊17mm，有兇猛顯霸氣嘅AMG頭尾泵把外觀係意料中事，反而車尾有四個電鍍方形排氣喉仲令人留下深刻印象。加埋無懈可擊嘅超豪真皮襯電鍍嘅內櫳排設，重新設計強勁承托力嘅電子跑化桶椅、令人驚喜嘅麖皮軚環，比起上一代貴9萬元太貴？裏裏外外逐件執都唔止啦。</p><p>Mercedes-BenzE63AMG規格</p><p>引擎：6,208ccV8<br>馬力：525hp/6,800rpm<br>扭力：630Nm/5,200rpm<br>傳動：AMGSPEEDSHIFTMCT7前速<br>售價：$1,479,000<br>查詢：仁孚行（28957339）</p></body></html>