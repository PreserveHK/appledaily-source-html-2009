<html><header><meta charset="utf-8"><title>股路縱橫：中訊軟件異動　值得趁低收集 - 郭兆誠</title></header><body><h1>股路縱橫：中訊軟件異動　值得趁低收集 - 郭兆誠</h1><p>港股昨天雖然再創出23099的年內日中新高，一度上升186點，但好淡爭持激烈，中段曾低見22645，倒跌268點，尾段有買盤趁低吸納，市勢略為轉穩，恒指收市22840，跌73點，期指收22767，低水又再擴大。<br>大市由21100升到23099，反覆調整係好正常，下跌正股昨日更增加到670多隻，唔少人都趁高套現離場，睇定再算。不過，今次係資金市，調整幅度應該唔大，估計約1000點，時間應唔會太長，問題是，熱錢目標只係買佢哋「玩開」嘅股票，例如大藍籌同中資股等，暫時仲未擴散到股仔呢瓣。究竟大市升勢幾時先會全面展開？等熱錢買夠貨之後，「點火」嘅時機亦成熟，屆時就會百花齊放。<br>宏安集團（1222）一支大陽燭抽上去，升得急，跌得亦快，兩日又打回原形，落番0.22元水平。正如上文所講，大市升到高位，股民唔多唔少都有高處不勝寒之感，突然間股價急升，減磅離場亦係人之常情，相信消化完之後，會有再升之力。事實上，宏安係大落後股，發展地產獲利豐厚，現年度（2010年3月結），估計盈利1.4億元，每股盈利5.1仙，PE只係4.3倍！</p><p>股息近10厘</p><p>中訊軟件（299）股價有異動，高收0.93元，逆市升4仙。過去半年中訊軟件在0.80元至1元間橫行，冇升過，近日走勢轉強，平均線和MACD都出現入貨訊號，升破1元的徘徊區阻力，短期目標1.20元。<br>中訊軟件主要係向日本資訊行業客戶提供外包軟體服務，以及技術支援，在內地排第5大，自成立以來，中訊軟件連續13年營業額和淨利潤實現雙位數增長，但受日本經濟下滑影響，客戶定單減少，09年（12月年結）的上半年，終於「斷纜」，但盈利只減34.6%，仍有3937萬元。由於低潮已過，公司下半年經營情況轉好，全年盈利不會倒退太多，甚至有機會保持去年1.3億元水平，現價計，預測PE亦只8至9倍，而又有接近10厘的高息支持，中長線看好。<br>郭兆誠</p></body></html>