<html><header><meta charset="utf-8"><title>敏妮Talk：開公司炒樓 - 溫敏妮</title></header><body><h1>敏妮Talk：開公司炒樓 - 溫敏妮</h1><p>前幾日同朋友去尖沙嘴棉登徑happyhour，迎面見到一座龐然大物，就係呎價3萬嘅名鑄。不過講巴閉，都唔夠西半山嘅天匯，個個單位閒閒哋都幾千萬銀，朋友講笑話，住得呢度嘅個個都上億身家，日後入伙，樓下條街實企滿bodyguards。<br>講真究竟有幾多富商真係會搬入去住？事關報道天匯買家，絕大部份都用公司名義登記。用公司登記一來一般人唔容易查到買家身份，二來方便日後轉手慳一大筆。<br>買賣物業要畀印花稅，天匯單位等閒賣超過6800萬蚊，按印花稅分層，係頂點3.75%嗰層，即係要畀255萬蚊印花稅，夠買到個上車盤。不過用公司名義買，日後賣樓，將間公司轉手就得，買賣雙方只係畀0.1%印花稅，慳返過百萬銀。</p><p>逾$200萬樓價　印花稅襟計</p><p>有朋友問，如果一般人炒樓，係咪都應該開間公司。呢個問題，計吓成本就知，坊間有好多公司專幫人開有限公司，上網睇吓就見到成個套餐服務，大概三千零蚊搞掂。至於出售物業，買賣雙方都要畀印花稅，一層200萬或樓下嘅物業，定額印花稅200蚊。即係話如果炒200萬銀樓下嘅樓，唔使搞咁多嘢咯。<br>不過一旦樓價過200萬，咁就唔同，因為超過200萬嘅樓，印花稅分層計，就以350萬嘅樓為例，首300萬蚊收4.5萬銀，餘額50萬就收10%，即係5萬蚊，合共9.5萬蚊。如果以公司名義轉手，開公司加埋印花稅，萬鬆啲蚊就搞掂。<br>其實好多稅務專家都會提醒納稅人，善用稅務安排，不過呢個只係講緊炒樓，如果諗住用嚟自住，就未必需要，因為maintain一間公司都要成本。<br>溫敏妮</p></body></html>