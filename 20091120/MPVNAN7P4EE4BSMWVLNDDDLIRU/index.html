<html><header><meta charset="utf-8"><title>624mm大炮WB5000細機列陣</title></header><body><h1>624mm大炮WB5000細機列陣</h1><p>聖誕節將至，想揀部數碼相機做禮物？三星就一次過將最新數碼相機大晒冷！最強有大炮之稱嘅WB5000，24倍光學變焦，影到夠晒遠嘅同時，又有26mm廣角，影闊定影遠任你揀。唔啱心水？仲有幾部輕巧型數碼相機ST45、同U10，大細機都有得揀。<br><br>記者：許福合　<br>攝影：陳盛臣</p><p>24倍變焦</p><p>WB5000望落專業味十足，不過機身出奇地輕細，即使女性玩家拎住，都唔覺大部！講番功能，即使相比於近排幾部迷你版單反，亦一啲都唔輸蝕，淨係唔使換鏡頭，就可用到24倍光學變焦，勁Zoom624mm之餘，又玩到26mm超廣角，影遠、影Wide都一鏡搞掂。講番相片像素，1,270萬像素CCD，絕對見得人，而且自動同手動操控都一應俱全，無論係老手新手都啱玩。</p><p>變焦試影</p><p>變焦影合和大廈，Zoom到最遠都無手震，個字都睇得好清楚。</p><p>搵相容易</p><p>用得高倍數變焦，自然要有番同級嘅雙重防震系統，透過CCD光學及數碼雙重嘅防震系統，即使用手持再開盡24倍拍攝，畫面基本上都唔覺得晃動，而相片成像更係實淨，防震效果相當唔錯。<br>機背嘅3吋屏幕，23萬像素，畫質都唔錯，不過可惜無得玩扭芒，希望下一代可考慮加入啦；功能方面，有智能場景、微笑、眨眼、9張嘅臉部偵測等，另一較少見同實用功能，係智慧型相簿，用家可直接在相機內按拍攝日期、時間搵番相片，更厲害係可根據相片圖像色調分類，靚相唔怕失蹤！</p><p>Profile</p><p>感光元件：1,270萬像素CCD<br>光學變焦：24倍<br>感光度：ISO64-6400<br>屏幕：3吋<br>記憶卡：SD/SDHC/MMC<br>電源：鋰電池<br>體積：116.1×82.8×91.1mm<br>重量：398g<br>查詢：SAMSUNG（36984698）</p><p>同場加映<br>ST45纖巧機身</p><p>擁有17.7mm超薄機身，提供自動場景識別及智能相簿SmartAlbum，睇相同搵相都方便好用，有黑、灰、藍及紅色可選擇。<br><br>Profile：1,220萬像素CCD、3倍光學變焦、2.7吋LCD、SuperVGA攝錄</p><p>U10分享YouTube</p><p>配合人體工學設計，機身及鏡頭形成7度，據講可減低手腕疲勞。有一按上載功能，經USB可輕易上傳影片至YouTube。<br><br>Profile：1,000萬像素CMOS、2吋LCD、1,920×1,080攝錄</p><p>K44SSD儲存</p><p>用上16GBSSD作儲存，拍攝更穩定之餘，亦可用到52×光學變焦及65×智能變焦，H.264長時間錄影，並且具備全高清FullHD1080p畫質。<br><br>Profile：1/6"800萬像素CCD、52×光學變焦、2.7吋LCD、16GBSSD</p></body></html>