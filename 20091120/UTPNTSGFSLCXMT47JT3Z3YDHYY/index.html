<html><header><meta charset="utf-8"><title>青心直說：沒有英超的求生血路 - 胡孟青</title></header><body><h1>青心直說：沒有英超的求生血路 - 胡孟青</h1><p>大市進入期指結算前的彎位，喺中國移動（941）塗上美麗迷彩掩護下，中資金融、石油石化，甚至近日較多人唱好的航空股，都喺入彎前暗中入Pit，靠中移嘅大隻仔身形頂住指數，可以話係變形金剛「狂派再現」人見人派。<br>如果投資者唔係炒得咁短線，睇期指周線圖的話，由3月雙底反彈以來，雖然走勢越嚟越短癮，但升勢仍非常強勁。起初係升5個星期、回兩個星期再升；到9月以來周期越嚟越短，最叻都只係升3周就回番落10日線懷抱；今次仲衰，升咗一個星期就冇乜力，要追逐短線升跌浪真係難上加難。<br>不過好友又唔使太過失望，新股重頭戲金沙中國（1928）同民生銀行（1988）仲未上，保薦人仍須努力托市。查實由3月低位萬一點左右開始嘅升浪中，短短七八個月升咗萬幾點，當中只有8月係下跌，暫時係升5個月回1個月，呢個Cycle會否好似周線圖咁縮短，就要睇埋月尾係咪要倒跌收場。</p><p>場外期權睇跌更多</p><p>市場人士話，個市一路升，高位冇承接之餘，場外期權需求並無增加，除咗反映預期正股波幅將減少，場外俾大戶玩嘅衍生工具並唔係睇升，反而有唔少係睇跌，亦即係同Accumulator反轉玩嘅Decumulator，當然仲有林林總總數之不盡嘅新奇產品。總之上次浪頂時雞犬皆升，期權波幅亦升得誇張，今次見到個個就住就住超短線，每日11點及3點都係散貨LastCall，要買平貨根本唔使高追，呢啲時間最啱中線朋友儲貨。<br>講開俏佳人又點止中移動，電視界佳人係投到英超嘅有線寬頻（1097）。收費電視台之爭又再白熱化，有英超就要諗點維皮，冇英超就要諗點生存。其實收費電視文化早應改變，死爭爛爭最後明益洋人。點樣製作另類題材，逐步擺脫「有波者生，無波者死」奇特生態，才是收費電視出路。<br>吸收3年前痛失英超的教訓，有線試過自資拍戲、自捧歌星，可惜都係損手收場，最終搵到中產知識型路線，喺冇咗英超嘅日子殺出一條新血路，家連小妹都開始轉型，將會粉墨登場星期日晚娛樂台新節目《精算俏佳人》，大家多多捧場。<br>胡孟青</p></body></html>