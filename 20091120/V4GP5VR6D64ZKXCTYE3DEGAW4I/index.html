<html><header><meta charset="utf-8"><title>魚缸暴炒族：新時代能源可留意 - 方星俠</title></header><body><h1>魚缸暴炒族：新時代能源可留意 - 方星俠</h1><p>獲利盤持續出籠壓低港股，即使內地股市造好，中移動（941）走勢硬朗，港股卻依然疲弱，昨再跌197點，收報22643，大市成交則縮減至692億元。聽番幾位經紀朋友講，昨日股票行氣氛好靜，無乜街外電話打入來掃貨，至於沽貨，亦都唔多。<br>蒙古能源（276）係近期最多散戶談論股份之一，該股自10月以來表現可謂脫胎換骨，尤其係有消息指新疆塔克什肯口岸首度從蒙古買煤，而該批原煤又係來自蒙能所屬之煤礦出產，由於蒙能終於有煤出，刺激股價升勢更急勁，昨日無懼跌市，升1%，收報4.83元。<br>蒙能升得咁勁，屬同一幕後之新時代能源（166）亦有留意價值。該股剛發行1.24億元票據，涉資4.06億元，主要用作支付阿根廷政府的兩項石油勘探特許權。另外市傳新時代短期將有意收購河北金礦項目，染指貴金屬業務。昨跌2.6%，收報0.365元。炒完蒙能，不妨換馬炒新時代，現價買入，首站目標0.42元，若升破，上望0.46元。<br>方星俠</p></body></html>