<html><header><meta charset="utf-8"><title>夠Car事：賣樣唔賣豪　Chimaera孖人保至尊</title></header><body><h1>夠Car事：賣樣唔賣豪　Chimaera孖人保至尊</h1><p>連Lotus都有架Evora玩豪玩舒適，講簡約純力量小跑，數嚟數去得番TVR貫徹始終。近排有架03年Chimaera放售，無Tuscan嘅波浪頭冚，但黑車配紅白拉花，再加如天九中嘅「孖人」頭尾燈，賣相依舊保有至尊級地位。<br><br>記者：徐影龍<br>攝影：周旭文<br>Model：SaSa@ColonEntertainment</p><p>唔算最寸　但已夠殺<br></p><p>英國傳統車廠TVR，對玩款向有一手，上次架超S波浪形TuscanSpeedSix一話放盤，翌日已被識貨之人買走。無計，全港夾埋唔夠10架TVR，少少錢就玩到人無我有，所以通常出一架就無一架。今次現身嘅係另一款Chimaera，賣相較Tuscan「稍稍」內斂，無鬚刨頭唇同波浪頭冚，但呢架尾期款就將廠方傳統直排三盞頭燈改成四盞，頭同尾都好似有對「四筒」等碰咁有型。不過睇番全黑車身，中間由頭到尾拉咗條勁粗紅白帶，加埋頭燈嗰8點，忽然間又覺佢以天九上嘅「人牌」，頭燈＋尾燈夾埋「孖人」，雖不及同廠嘅「天九」Cerbera同「地八」Tuscan咁大，但淨係搶眼外形，已足夠打低八成以上對手。四十幾萬當然唔會淨玩款，假假哋都叫開篷車，開晒篷親親大自然，夠晒Relax兼減壓，單單喺鬧市塞吓燈位，隔籬車同途人個個視線望住你，呢份矚目虛榮心，已經值回票價。跟Tuscan相比，同樣需要手動拆篷，可幸係一件過，尾窗向後摺就搞掂，懶人都無藉口唔開篷。</p><p>簡約兇獸　純力量玩法</p><p>Chimaera，希臘神話中嘅奇美拉，獅頭羊身蛇尾仲識噴火。現實中車同神一樣咁兇猛，動力核心係LandRover最後一款4.0LV8偈，即係跟01年越野四驅Discovery同一台引擎，扭力有幾勁可想而知。就算無Turbo無Supercharger，馬力一樣達243匹，0-100km/h做到4.7秒，全靠車身夠精簡夠輕。不過要駕馭Chimaera唔係咁易，大馬力＋棍波自然考功夫，全車更無何輔助設備，久違咗嘅駕駛樂趣，一定畀到你。內櫳玩火紅戰意，中央手枕位有層次嘅設計，特大金屬格仔暗花錶板等，都相當奪目，上手車主保養得幾好之餘，仲力保原廠風味。</p><p>TVRChimaera
</p><p>引擎：3,950ccV8<br>馬力：243PS/4,000rpm<br>扭力：366Nm/4,000rpm<br>傳動：5速手動波箱<br>年份：03年<br>當年新車價：約$1,000,000<br>二手價：$428,000<br>查詢：FormulaWon（31102718）</p></body></html>