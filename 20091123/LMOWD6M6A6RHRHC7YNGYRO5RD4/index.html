<html><header><meta charset="utf-8"><title>敏妮Talk：炒股有法 - 溫敏妮</title></header><body><h1>敏妮Talk：炒股有法 - 溫敏妮</h1><p>香港人投資，離唔開股票同樓，講到股票投資，敏妮前嗰排同位基金經理食飯，聽佢講開隻比亞迪（1211），先明白基金經理同一般散戶喺研究股票時，係有幾大差別。<br>做電池嘅比亞迪，發展電動車業務，俾股神畢菲特睇中，認為有潛質。一般人見股神入股，當然會跟風炒一轉，當時比亞迪每股只係講緊10蚊樓下，畀你升一倍，都賺到笑，會趁高位沽貨，袋袋平安。不過敏妮認識嘅呢位基金經理朋友就唔同，佢話當時覺得比亞迪應該值80蚊。結果比亞迪喺10月，股價上過85.5蚊。<br>如果基金經理真係有能力呼風喚雨，叫隻股票到幾多錢就到幾多錢，就算啲基金收費幾高，敏妮都唔會呻唔值得啦，反正贏得番。問題就係，呢位基金經理唔係有預知能力，只係佢諗嘢嘅方法，同專業投資者、大戶嘅諗嘢方法一致，所以佢可以準確估到股價到乜嘢水平。</p><p>參照同行做比較</p><p>咁究竟佢點諗呢？開估，原來佢將比亞迪同Toyota比，認為比亞迪做電動車嘅發展潛力，會成為另一隻Toyota，用呢個假設嚟計算，就得出比亞迪值80蚊。<br>當然一般散戶無幾多個可以好似呢位基金經理朋友咁，目光如炬。不過好似敏妮daddy咁嘅散戶，只要炒得其法，一樣有得贏。<br>爸爸係退咗休之後先學炒股，起初聽消息買股，都交咗唔少學費，後嚟自知唔可以博覽群「股」，所以專攻一隻國壽（2628），得閒就同經紀H打牙骹，掌握吓市況。<br>由於trade嚟trade去都係國壽，所以佢對呢隻股嘅走勢都幾掌握到。正如股壇前輩成日講，唔同人投資，有唔同人嘅style，唔好學人，最緊要順其自然。</p></body></html>