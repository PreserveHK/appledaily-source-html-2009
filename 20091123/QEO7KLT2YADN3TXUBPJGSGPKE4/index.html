<html><header><meta charset="utf-8"><title>暗殺！D3s</title></header><body><h1>暗殺！D3s</h1><p>單反機中Pro中之Pro──NikonD3後繼機D3s正式推出！同玩全片幅，D3s大不同處係提升高感光度相質，基本感光度已達ISO12800，有需要更可擴展至Hi3嘅ISO102400，手持攝影變得輕鬆自如，名副其實係黑夜、暗位Killer！<br><br>記者：許福合<br>攝影：楊錦文</p><p>最強ISO102400<br></p><p>發佈會請來林峯同謝婷婷介紹D3s，仲搵來鄭丹瑞做MC，問答之間倒能將D3s嘅重點介紹得七七八八，如FX全片幅1,210萬像素CMOS感光元件、51點對焦、9張高速連拍及1/8,000高速快門等都可用番。當林峯講到最實用嘅進步，係影像微粒嘅控制上，以往一般相機去到ISO6400，相質大多粗到難以接受，但D3s基本已在ISO200-12800之間（D3為200-6400），試影幾張ISO12800相片，在室內燈光不足情況下，都可手持拍到穩定相片，最重要係影像好滑淨，絕對唔係粗製之作。若然接受到犧牲相片品質，仲可以用到「Hi模式」，最高嘅Hi3即相當於ISO102400，粒粒比較粗，無閃燈腳架情況下可頂住先。</p><p>720pD-Movie
</p><p>既然係D3嘅後繼機，D3s亦用番相同嘅機架，按鍵同排位都幾近一樣，只係機背多咗粒可以開關LiveView嘅按掣而已；整部機專業味十足，謝婷婷就話拎住D3s覺得好有型、好Pro，想試吓用嚟影相。其實D3s唔只影相夠強，連拍片亦唔差，新加入嘅D-Movie，用上MotionJPEG，可以拍到1,280×720、每秒24格嘅高清畫質，如再用埋個「高感光度短片模式」，更可在超高的ISO102400感光值下拍攝短片，從此幾黑情況下拍片都無問題啦；仲唔清楚有幾勁？嚟緊明珠台有套冰層紀錄片，部份片段就係用D3s來拍，絕對靠得住。</p><p>高ISO試相
</p><p>右邊兩張試相都使用了新鏡AF-S70-200mmF2.8GEDVR拍攝，感光度設定為ISO12800，微粒的確相當幼細，大約要放大3、4倍先明顯見到，效果與ISO400差不多，ISO12800再唔係得個擺字！</p><p>快門：1/320<br>光圈：F/4<br>ISO12800</p><p>快門：1/60<br>光圈：F/4<br>ISO12800</p><p>Profile</p><p>感光元件：1,210萬像素CMOS<br>鏡頭：NikonF接環<br>記憶卡：CF×2<br>對焦點：51點AF<br>快門：30-1/8,000秒<br>連續拍攝：每秒9張<br>感光度：ISO200-12800<br>拍片：720p<br>屏幕：3"<br>電源：鋰電池<br>體積：159.5×157×87.5mm<br>重量：1,240g（機身）<br>查詢：Nikon（29071122）</p><p>新鏡<br>AF-S70-200mmF2.8GEDVRIIZOOM-NIKKOR</p><p>可在FX全片幅及DX系統上使用，70-200mm焦距可使用F2.8光圈，並且具備4級防手震。</p><p>AF-SDXMICRO85mmF3.5GEDVRNIKKOR</p><p>DX系統專用微距鏡頭，同樣提供防手震功能，並且內置有超音波馬達。</p></body></html>