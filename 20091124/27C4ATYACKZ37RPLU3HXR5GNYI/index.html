<html><header><meta charset="utf-8"><title>隔牆有耳：普選無望　indie歌手即興作歌　2012末日路線圖 - 李八方</title></header><body><h1>隔牆有耳：普選無望　indie歌手即興作歌　2012末日路線圖 - 李八方</h1><p>愛民主要普選嘅香港人，咁多年來都怪錯咗阿爺及其爪牙當奴、唐唐與林公公諸君。戲都有得你睇，2012將會係世界末日﹔歌都有得你唱，《我們循序漸進邁向2012世界末日》。喺英國劍橋畢業嘅香港indie（獨立）歌手眼見2012普選無望，即興作歌；原來，「循序漸進」政改方案係為咗配合世界末日嘅來臨呀！<br>根據瑪雅曆法預言，地球到目前為止已經過咗四個太陽紀，而喺每一紀結束時，都會發生全球大災難。運算過曆法，下個終結日，就喺2012年。唔怪得政改方案個路線圖剩得2012年。相信曾特首已經搵私人堪輿顧問龍師傅算過，2012隨時雪災陸沉乜都齊；2017同2020大家諗多咗喇！</p><p>希望普選快啲降臨</p><p>原來係咁！唔怪得當奴、唐唐同林公公處理政改嘅心態，好似迎接世界末日咁款喇。咁講法，家嘅政改方案唔只符合香港實際情況，直頭符合全球人類歷史嘅發展趨勢㖭呀。<br>所以indie歌手沛澄看破世情，有感而發，作咗首《我們循序漸進邁向2012世界末日》，讓廢到如同等死嘅政改方案得到平反。沛澄係英國劍橋電腦系畢業生，平時幫人寫程式、製作廣告歌維生，得閒就自彈自唱出唱片，希望有一日可以成名。<br>沛澄報稱自己對政改係中立派。不過佢對香港民主都有期待，希望普選快啲降臨。聽完沛澄嘅末日政改之歌，大家對政改方案可能有另一番體會。有興趣嘅可以上YouTube睇睇（ http://www.youtube.com/watch?v=f_6XqGkD3M4）。 <br><br>mailto:pf_lee@appledaily.com</p><p>《我們循序漸進邁向2012世界末日》歌詞</p><p>瑪雅人幾千年前冇嘢好做<br>幫我哋定咗個路線圖<br>當年呢班儍佬話世界末日喺2012呢年嗰度<br>政府要忙住配合呢個路線圖<br>循序漸進要末日嚟到<br>一定大把嘢等住要做<br>點會得閒發展民主搞呢搞路<br>慢慢地雪災　慢慢地地震山崩<br>慢慢地陸沉　為加強貧富懸殊費神<br>就算未雪災　就算未地震山崩<br>就算未陸沉　要為鞏固貧富懸殊費神<br>末日蒞臨　行先就梗係啲基層<br>最緊要循序漸進地前行<br>到末日自然人人平等<br>大家不必太認真<br>其實乜都不會發生<br>等到我哋陸沉　都不會發生</p></body></html>