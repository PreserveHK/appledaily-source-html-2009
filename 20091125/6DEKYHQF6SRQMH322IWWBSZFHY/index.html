<html><header><meta charset="utf-8"><title>苦戀布公公　智鬥菊姐米雪笑觀眾黑心愛睇鬧交戲</title></header><body><h1>苦戀布公公　智鬥菊姐<br>米雪笑觀眾黑心愛睇鬧交戲</h1><p>上屆視后米雪今年憑台慶劇《宮心計》中的「鍾司制」鍾雪霞一角，獲提名最佳女配角，有份提名固然開心，但最令她興奮的，莫過於觀眾對劇集反應熱烈。由太皇太后以至宮女，劇中個個爭權爭寵，觀眾邊睇邊肉緊，難怪米雪笑說：「證明啲人心地唔好，鬧得越勁越開心，但亦即係話有戲味先會吸引觀眾。」　撰文：何慧斯</p><p>記得《宮心計》首播當日，無綫安排眾演員在商場與過百名觀眾齊齊睇首播，現場觀眾見到米雪飾演的鍾雪霞對關菊英飾演的阮翠雲咄咄相逼，個個都睇得肉緊，米雪日前笑說：「嗰晚已經有人話估唔到第一集已經有鬧交戲，反應好梗係開心，今次收視比《家好月圓》仲高，聽講好耐冇試過喺八點半呢個時段有咁高收視，證明啲人心地唔好，鬧得越勁越開心，但亦即係話有戲味先會吸引觀眾。」</p><p>跟蔣志光有默契</p><p>與關菊英鬥氣鬥嘴固然令人一追再追，然而米雪最愛的是與布公公（蔣志光飾）一段似有還無的感情，她說：「我好鍾意同蔣志光呢段感情線，好新鮮，就算菊姐同KK（張國強）嘅感情線都係見唔到，淨係話佢哋多年後重逢，KK已經有太太，大家只係講舊情。後宮咁多宮女淨係得我有，我哋會不經意咁拖拉手，佢對我嗰種又怕醜又鍾意嘅感情，緩和吓爭名逐利嘅後宮生活，好特別又得意。」<br>米雪續說：「嗰陣宮女係終身都唔能夠出宮同出嫁，所以皇帝會賜一個太監『對食』，即係話喺宮中有個伴，陪食陪傾偈，好似知己咁。我哋嘅關係好微妙，一直都知布公公鍾意我，但我初初未搞清楚自己嘅感覺，淨係當佢係出氣袋，直到佢俾人害死，先知道自己原來好鍾意佢。」米雪更大讚光仔：「雖然我哋第一次合作，但一埋位就好有默契，我都好想再同光仔合作，佢真係做得好好。」</p><p>大嘆好劇本難求</p><p>屈指一算，米雪已經是第三度與菊姐合作，對於今次再碰頭，米雪說：「我哋真係好有默契，隨時加對手戲都冇問題，好多時仲會留番啲位畀大家發揮，有時只係望一望，已經知道大家嘅諗法。我唔止好佩服菊姐，仲好佩服後生嘅演員，佢哋好多都係講英文，初初都擔心劇本太難，點知埋位後發覺又得喎。」<br>一直以來，米雪自覺很幸運，經常遇到好劇本和好角色。問她喜歡《家好月圓》的大奸角紅姨抑或《宮心計》的鍾雪霞？她說：「呢啲由觀眾決定，我覺得兩部戲都好唔同，上次為男人，今次為爭權爭寵，我好耐冇拍古裝，又好耐冇試過拍女人戲。」<br>米雪續說：「家真係好劇本難求，過咗就冇，接戲前已經覺得好好玩，靚人靚景同靚衫，我畀咗好多心機落去。交功課之餘，我都好享受過程，娛人娛己的確好過癮，我咁多年拍戲唔係計錢，淨係會問監製有幾多集戲，好唔好玩？喺無綫拍劇係享受拍戲，享受同呢班演員再合作，就算幾辛苦都值得。」</p><p>發達宴賀收視長勝</p><p>無綫台慶劇《宮心計》有收視有口碑，一班主要演員輪住請吃飯，米雪前晚在銅鑼灣筵開8席宴請台前幕後，除了楊怡和鄭嘉穎因為工作而缺席外，佘詩曼、陳豪和關菊英等均有出席。阿佘表示下次會與陳豪、鄭嘉穎和楊怡四人夾錢請食大餐。</p><p>陳豪增肥</p><p>對於《宮》劇結局被披露，米雪笑指實際劇情沒人知道。菊姐就覺得不會影響收視，但卻覺得未必能突破《大長今》成績。阿佘則說：「係唔係真都好，觀眾都會睇，睇咗先知係咪真。」<br>陳豪被問到緋聞女友廖碧兒日前指他太瘦不好攬，他甜笑說：「完咗會放鬆啲，增肥番少少。」<br>採訪：卓寶花<br>攝影：黃偉雄</p></body></html>