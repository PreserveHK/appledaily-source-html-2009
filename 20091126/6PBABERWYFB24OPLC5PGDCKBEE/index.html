<html><header><meta charset="utf-8"><title>阿哥榮休　71歲廖烈武頂上創興銀行新舵手高齡接任 - 李華華</title></header><body><h1>阿哥榮休　71歲廖烈武頂上<br>創興銀行新舵手高齡接任 - 李華華</h1><p>本港由家族打理嘅銀行買少見少，只剩下李氏家族東亞銀行（023）、馮氏家族永亨銀行（302）、廖氏家族創興銀行（1111）、王氏家族大新銀行（2356）等，大部份家族銀行掌舵人雖年事已高，位位已過花甲之年，奈何物色接班人並非易事。</p><p>廖烈文退任榮譽主席</p><p>創興銀行同埋廖創興企業（194）兩間家族企業，噚日就公佈換接班人，主席廖烈文由於年紀及身體原因而退下火線，改由細佬廖烈武接任，佢只係細廖烈文8歲，現年都七十有一，唔算係後浪接棒。廖烈文同時辭去董事職務，只留番榮譽主席嘅「虛銜」。根據創興08年年報顯示，廖烈文已年屆79歲高齡，早應退休享福，估唔到接班人一樣高齡，看破紅塵接近四分三世紀，諗落都何其悲凉。<br>綜觀本港家族銀行，最終下場只有兩個：其一係積極培養下一代做接班人，不過由於培養需時，好似暫時未有完全成功嘅案例；其二係賣盤，伍氏家族就趕及金融海嘯爆發前，成功以高價出售永隆銀行畀招行（3968），成為一時佳話。<br><br>李華華<br>mailto:LiWaWa@AppleDaily.com</p></body></html>