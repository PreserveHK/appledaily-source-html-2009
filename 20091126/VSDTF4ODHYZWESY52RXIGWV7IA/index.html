<html><header><meta charset="utf-8"><title>明哥冧錶機</title></header><body><h1>明哥冧錶機</h1><p>坊間好多產品聲稱限量發售，但只怕貨量有保證外，質量卻未必有保證！LG喺12月亦出「限量」聖誕禮物！全港僅300隻嘅手錶形手機GD910，重點不在功能，而係有專人上門送貨、收機及維修等五星級VIP服務，難怪開天索價「四條發」，明哥話照撐！<br><br>記者：陳國輝　<br>攝影：伍慶泉　<br>場地：dap@QREPlaza</p><p>襯衫扮占士邦</p><p>明哥不嬲畀人感覺好懂得時尚生活，加上超然樂壇地位，戴起呢隻以金屬物料及強化玻璃製成嘅萬元手錶，絕對型得起！「雖然外表只係一隻普通手錶，但設計簡約，更內置3G視像功能，當抬高隻手望住鏡頭傾電話，感覺好科幻，直頭好似占士邦上身咁款！」<br>無錯！喺同類型手機當中，的確只有GD910提供視像通話，不過畫面太細亦係一個問題；闊度只有1.43"，睇時間梗Fit晒，但係用嚟視像通話，明顯對方個樣就唔多清楚，而解像度更只有QQVGA（128×160），難免出現起格。為方便起見，隨機會附送掛耳式藍芽耳筒，如果想型啲，明哥亦試過咪實隻手錶講電話，效果唔錯，衰在無晒私隱囉！</p><p>VIP服務夠豪</p><p>記得以萬元作為「起錶價」嘅Vertu，除咗機身鑲鑽，外形極盡奢華外，其實仲享有私人助理服務，㩒個掣，你就可以直接向秘書要求訂枱食飯、Book酒店房甚至提供旅遊資訊。GD910雖然無咁誇張，但每一部機身已印上獨立編號及證書，而且售後服務亦稱得上「豪」，例如當手機遇上問題，立即就有專人上門收機維修，又或者當錶帶出現任何損壞，亦可免費更換。以近萬蚊機價嚟衡量，可能你會覺得太貴，但只要你想玩得夠豪、夠特別，GD910就係最抵玩之選。</p><p>Profile<br>制式：WCDMA/GSM三頻<br>厚度：13.9mm<br>重量：約90.75g<br>屏幕：1.43"輕觸式<br>通話時間：108（2G）/126（3G）分鐘<br>主要功能：視像通話、HSDPA7.2Mbps上網、A2DP藍芽立體聲、30萬像素鏡頭、內置80MB、防潑水功能<br><br>查詢：LG（35437777）</p></body></html>