<html><header><meta charset="utf-8"><title>夠Car事：廣州車展直擊　谷新車靚女淋沙</title></header><body><h1>夠Car事：廣州車展直擊　谷新車靚女淋沙</h1><p>今年廣州車展嚇人一跳，福士集團揮軍南下，向龍頭車廠挑戰，展館搞到又大又靚。連凌志、寶馬、積架新車都快過香港有得睇，仲要梗有一個喺左近嘅省鏡RacingQueen，靚車靚人叫人目不暇給。以往全亞洲最吃香嘅東京車展，下屆真係危危乎。<br><br>記者、攝影：龍影子<br>鳴謝：VolkswagenHongKong</p><p>福士強陣南下</p><p>今屆廣州車展真係驚喜連連，6個展館各有上下兩層，佔地同規模唔差得過日本嘅幕張，靚車靚女又特別多，行一圈已經要兩粒鐘。自從跟保時捷合併後，福士集團聲勢大壯，林寶、Bugatti、賓利、Audi同福士，閂埋門一家親，要貴要豪要快要抵乜都有，喺北方早已係龍頭，今年就藉廣州車展宣佈向華南地區發力，香港係第一站，更揚言2010年要進佔香港銷售首位！寸？抵佢嘅，你睇福士集團連埋Audi同Skoda，霸咗大半個場館，Scirocco、EOS、Polo、甲蟲大晒冷。對住架祖國生產嘅Golf1.4TSI同GTI驗屍咁驗，由車殼到內櫳工藝都相當優異。最出人意表嘅係，介紹新車仲配埋精采「沙中舞」表演，細沙傾瀉伴隨優美舞姿，好有特色。</p><p>未到港搶先睇</p><p>除咗福士集團大晒冷，其他品牌嘅多款靚車都喺廣州車展率先曝光，全球首發有凌志豪華版嘅四驅王GX460，仲有外形設備同IS250C一樣，不過引擎就提升至3.0LV6嘅IS300C。另外寶馬550iGT同車展同日開始收訂嘅積架旗艦級豪轎XJ都一樣矚目。</p><p>仲有好戲</p><p>第七屆廣州國際車展<br>日期：即日-30日<br>網址： http://www.autoshow-gz.com/ </p></body></html>