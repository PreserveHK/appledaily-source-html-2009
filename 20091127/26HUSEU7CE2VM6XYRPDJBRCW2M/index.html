<html><header><meta charset="utf-8"><title>隔牆有耳︰嫌謝偉俊議事堂內表現懦弱　白姐姐誓入立會接蕉 - 李八方</title></header><body><h1>隔牆有耳︰<br>嫌謝偉俊議事堂內表現懦弱　白姐姐誓入立會接蕉 - 李八方</h1><p>言行素來出位嘅白韻琴，噚日忽然召開記者會，話社民連宣佈總辭之日，亦係佢去馬參加補選之時，無論毓民去邊區選，佢都奉陪到底，誓要追擊癲狗咁話喎。<br>人稱才女嘅白姐姐噚日一身白雪look亮相，表示睇唔過眼毓民、長毛所作所為，不齒兩人越來越癲，喺議事堂入面掟蕉、爆粗都未夠，近日仲變本加厲逼其他泛民議員總辭公投，白姐姐話，鋪鋪玩晒冷唔只教壞細路，仲有違追求民主嘅理想。<br>白姐姐男朋友「法律超人」謝偉俊已經係尊貴議員，不過白姐姐聲言決定參選與謝偉俊無關，形容自己參選對抗毓民係「匹婦有責」。佢又話由於同毓民好老友，所以預咗會俾佢鬧，仲謙稱辯才不及毓民，日後喺選舉論壇上實唔夠佢拗，但係為咗真理，點都要撐到底。</p><p>踩社民連只係識掟蕉</p><p>除咗睇唔過眼毓民、長毛，激發白姐姐參選嘅仲包括謝偉俊，白姐姐噚日好唔客氣咁指謝偉俊喺議事堂內表現太軟弱，見到有人掟蕉都唔制止，成何體統？佢話此風不可長，否則台灣、韓國國會動粗場面，連女議員個胸圍都扯埋出嚟呢啲兒童不宜情況喺立法會發生，就真係該煨。白姐姐揚言，假如佢當選，絕對唔會再容許任何人再掟蕉！<br>反對掟蕉嘅白姐姐稱，社民連只係識掟蕉，根本係黔驢技盡，遲早做騷都冇人睇，笑言毓民等人應該學吓師奶劇集《宮心計》咁，有啲新橋先有人追看。至於佢嘅橋，即係政綱，就係取消喺添馬艦興建新政府總部，將黃金地皮拍賣，還地於民兼有益庫房。</p><p>稱獲得唔少師奶支持</p><p>八方唔知呢個政綱有幾多人支持，白姐姐則話近日出席紀念已故名伶任劍輝活動，唔少師奶都話支持佢參選，所以對勝算信心十足。不過那邊廂謝偉俊知道白姐姐宣佈參選卻滴晒汗，話事前完全唔知道白姐姐要參選，指佢心口寫個勇字，佢都無話可說。<br>詹培忠已表態會辭職與社民連周旋，白姐姐加入如虎添翼，若然連巴士阿叔陳乙東都出場，社民連三子怕且驚到震囉。<br><br>mailto:pf_lee@appledaily.com</p></body></html>