<html><header><meta charset="utf-8"><title>夠Car事：全方位無盲點　越攀越Hot</title></header><body><h1>夠Car事：全方位無盲點　越攀越Hot</h1><p>風和日麗嘅冬日最適合登山郊遊，有英國之寶美譽嘅RangeRover陪伴在側更係完美配搭。2010年版本5.0Supercharged全車豪華配備，更新增環迴鏡頭及盲點監察系統，車身四周都睇得一清二楚，走狹窄山路更有信心，攀山越野更盡情，仲唔越玩越Hot！<br><br>記者：許維雅　<br>攝影：林栢鈞<br>Model：Kinki@Zmodel</p><p>低排引擎唔大食</p><p>愛跟潮流買車嘅港人近排似乎都熱捧SUV，沿石澳道入大浪灣，SUV車款出現嘅次數實在難以計清，難怪歐日品牌近年都齊齊力谷呢個市場。不過要數真正四驅王，有61年經驗專產四驅車嘅LandRover固然當之無愧，搶閘測試2010年新車系列中嘅頂級版本RangeRover5.0Supercharged，全新5公升V8超級增壓引擎爆發嘅510匹馬力，石澳道上斜都有本事下下推背。加埋重新調校嘅ZF六前速自動波箱，兩者合力造出敏捷暢順嘅行車表現，卻又有低排及慳油嘅效果。據廠方提供嘅平均耗油數據，一百公里只需14.9公升油，大家唔使再怕佢大食。最令我驚訝嘅係，即使喺彎多路急嘅石澳道，RangeRover入彎嘅突出表現，令我發現原來四驅可以咁易揸。</p><p>環迴鏡頭逐個追</p><p>唔使落車都可以視察四周環境嘅環迴鏡頭可以話係今次最勁嘅賣點，所以香港代理都將呢項配備放落RangeRover5.0頂級版本嘅StandardList之上，而Sport版就無，想Option加都未必有貨。一個屏幕可一次過睇晒全車5個方位，更可將其中一或兩個畫面同時放大。鏡頭拍攝廣角度極闊，更有Zoom功能，安全司機位，車身四周的情況都一目了然。究竟5個鏡頭收藏喺邊？一於逐個玩逐個捉。</p><p>野性又豪華</p><p>近年有好多香港車主都會揀選一部可以中港兩邊走嘅座駕，新一代RangeRover嘅地形反應系統有5種行車模式，仲有埋全新主動式懸掛系統幫手，車主更可自行調校車身懸掛高度，要應付任何情況惡劣嘅路面都綽綽有餘。此外，更有一系列全新高科技配備。有於側鏡亮燈提示盲點障礙物嘅監察系統、可以一個畫面環顧車身四周嘅環迴鏡頭、立體感十足嘅液晶體錶板等等，都叫人興奮。再有埋近乎完全隔音嘅車廂、可以控制多項高科技配備嘅軚環、靚到似藝術品嘅頭尾燈及霸氣外形。數之不盡嘅豪華配備，當然更有本事成為老細級中港車首選啦。</p><p>規格</p><p>引擎：	5,000ccV8DOHCSupercharged<br>馬力：	510ps/6,000-6,500rpm<br>扭力：	625Nm/2,500-5,500rpm<br>傳動：	ZF六前速自動波連+/-　四驅<br>車價：	$1,620,000<br>查詢：	27132383（LandRoverHK）</p></body></html>