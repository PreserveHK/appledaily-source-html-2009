<html><header><meta charset="utf-8"><title>中環在線女董事佔五席　比例冠恒指　建行女權地位高 - 李華華</title></header><body><h1>中環在線<br>女董事佔五席　比例冠恒指　建行女權地位高 - 李華華</h1><p>香港女性嘅社會地位相當高，不過原來喺職場上要攀上權力頂層，相對於歐美國家仍然處偏低水平。據非牟利機構公益企業向42家恒生指數成份股上市公司調查顯示，只有8.9%嘅董事職位由女性擔任；而女權地位最高嘅成份股，竟然係中國建設銀行（939），17名董事中有5位係女性。</p><p>33%成份股無女董事</p><p>至於掌握最高權力嘅上市公司女董事，要算新地（016）主席郭老太，第二位就係恒生銀行（011）副董事兼行政總裁梁高美懿。<br>公益企業創辦人ShaliniMahtani話，香港女性董事百分比只有8.9%，相對於英國11.7%、美國14.5%同加拿大15%為低。<br>另外，香港成份股中33.3%嘅董事局係完全冇女性代表。<br>調查分析，女性董事比率偏低嘅原因，係女性人才有限，香港仍然係男性主導社會，以及女性由於家庭責任，自願放棄高級職位；仲有因為女性人際網絡往往唔及男性，因此經常不獲考慮出任董事職位。<br>佢話歐洲一啲國家甚至立法或者推出配額，規定上市公司嘅女性董事要佔相當比率，不過，今次調查中受訪嘅女董事大多唔贊成呢個方法，女董事認為，應該喺教育同推廣董事會性別多元化方面多做工作咁話。<br>李華華</p><p>恒指成份股女權排行榜</p><p>‧1.上市公司：建設銀行（939）　女性董事比率：29.4%<br>‧2.上市公司：中國銀行（3988）　女性董事比率：20.0%<br>‧3.上市公司：長江實業（001）　女性董事比率：19.1%<br>‧4.上市公司：中國人壽（2628）　女性董事比率：18.2%<br>‧4.上市公司：華潤電力（836）　女性董事比率：18.2%<br>‧4.上市公司：香港鐵路（066）　女性董事比率：18.2%<br>‧7.上市公司：太古（019）　女性董事比率：17.7%<br>‧8.上市公司：平安保險（2318）　女性董事比率：15.8%<br>‧9.上市公司：中銀香港（2388）　女性董事比率：15.4%<br>‧9.上市公司：和記黃埔（013）　女性董事比率：15.4%<br>資料來源:公益企業</p></body></html>