<html><header><meta charset="utf-8"><title>歷史眼光 - 左丁山</title></header><body><h1>歷史眼光 - 左丁山</h1><p>最近有機會審閱一啲文稿，中英皆備，中文寫得唔錯，一份幾有深度㖭。但相關之英文譯稿初稿，只係硬譯直譯，不禁皺晒眉頭，於是職業病發，立即邊睇邊改，改吓改吓，知道唔掂，不如重新譯過。呢呢，乜嘢叫做眼高手低呀，原來做中譯英係幾辛苦嘅，自己譯完睇多兩次，唉吔，仍然唔可以出街嘅啫，怎麼辦？還是主辦單位有心思，搵專人譯過之後，再畀左丁山睇，直情好好多，非比左丁山之半桶水。<br>翻譯不易，英譯中猶可，中譯英咪搞我，一啲中文四字句都唔知點可以譯！之後閱報得知有翻譯大師之稱嘅楊憲益在北京逝世，享年九十五歲。楊先生在牛津研讀古希臘與羅馬文學、中古法國文學及英國文學，一位中國學生讀中國古典都話啫，竟然讀西方古典，非天才莫辦，求諸今日，已不可得；楊憲益把《離騷》、《楚辭》、《老殘遊記》、《紅樓夢》、《儒林外史》等書譯為英文，將荷馬所著《奧德修記》譯為中文，呢份心思與絕藝，非凡夫俗子可及。<br>可惜嘅係，楊憲益在一九四九年冇離開大陸，之後歷經反右、文革，夫婦兩人下獄，六四之後，被開除共產黨籍，對大人物嚟講，黨員只是虛銜，唔要罷就，但受政治折磨，對佢嘅翻譯工作造成好大障礙，中國嘅損失就大咯。倘若佢夫婦二人六十年前選擇到台大教書或是來港做大專教員，然後美國大學爭相禮聘之，以佢嘅才氣，必定成就更加驚人，對中外文化貢獻不止於此。</p><p>與楊憲益同一遭遇的，大有人在，令人感嘆。今晚中大新亞書院在會展舉行盛大晚宴，近千校友及書院之友出席，慶祝創院六十周年。新亞創辦人錢穆、唐君毅、張丕介三人不約而同，於四九年離開大陸，在極困乏環境中，創辦新亞，在不可能之情況下（新亞人所講之手空空，無一物，物質及精神上皆如此），艱苦奮鬥，卒得到各方援手，站穩陣腳，後來加入中文大學，已是餘話。假使錢唐張三人，如楊憲益、陳寅恪、季羨林等留在大陸，或如傅斯年、臺靜農等去咗台北，香港當然無新亞書院存在。三位先生當時如何審度時勢，看清歷史潮流，決定留在香港捱窮辦學嘅呢？左丁山一直搵唔到答案，不過愈係睇到佢哋三位同代學人留在大陸之遭遇，對佢三位之歷史洞察力，愈發尊敬！</p></body></html>