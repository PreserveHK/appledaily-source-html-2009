<html><header><meta charset="utf-8"><title>手機美顏　免費變靚</title></header><body><h1>手機美顏　免費變靚</h1><p>女人天生愛靚，總希望化完個靚妝，可以影輯靚相！為求更慳時間，近期Sony同埋Casio等卡片機，更加入美顏拍攝效果；而日系手機Sharp，除搭上1,200萬像素外，亦將呢項玩意注入到09年冬季系列作SH-01B之內，㩒個掣，你就可以為自己嘅皮膚美白、瘦面，仲係完全免費㖭！<br><br>記者：陳國輝<br>攝影：林栢鈞<br>Model：Sansu@PureModels</p><p>變Look大實試</p><p>採用美白效果之後，發現臉頰以及頸項上嘅膚色通通變白咗，睇落仲幾自然㖭！</p><p>跟住再用大眼效果，但眼睛中間有明顯接駁痕迹，唔夠自然，相信正面拍攝會靚啲。</p><p>10種美顏效果</p><p>呢期阿Sa被翻煲，不論電視、平面抑或牆身廣告，必然見到佢一身勁Sexy嘅打扮，女士們睇到梗係恨到流口水啦！與其花費一萬幾千，倒不如買番部SH-01B試玩，睇吓Work唔Work。老實講，鏡頭像素雖達到1,200萬，但所謂嘅美顏功能，原來得640×480解像度，即係30萬像素！曬8R掛牆擺房？梗係唔掂啦，但值得一讚係美顏效果共10種咁多，例如肌膚美白、大眼效果，仲有瘦面效果等，勝在玩味夠濃！</p><p>機側發光迷人</p><p>睇番個款，SH-01B採用旋屏摺叠式設計、厚度約15mm，而且提供三種外殼顏色俾你揀，驟眼睇，係好傳統嗰款和Phone；但只要揭蓋時留意吓，就發現今次終於有突破。唔講唔知，其實SH-01B側邊有條透明膠邊，當你喺室內環境揭蓋時，呢條膠邊會散發出紫紅色光，同時機面上嘅透明三角形，亦跟住齊齊閃，幾搶眼o架！但係咪靚得咁交關，因人而異，之不過對貪靚嘅女仔嚟講，應該有一定吸引力。</p><p>BodySnap</p><p>Profile</p><p>制式：GSM/WCDMA三頻<br>體積：110×50×14.7mm<br>重量：約126g<br>屏幕：3.4"輕觸式芒<br>通話時間：200（2G）/210（3G）分鐘<br>備用時間：270（2G）/460（3G）小時<br>主要功能：1,200萬像素CCD相機、美顏拍攝效果、輕觸式屏幕、支援microSD記憶卡、<br>顏色：黑、白、金</p></body></html>