<html><header><meta charset="utf-8"><title>敏妮Talk：「息誘」散戶 - 溫敏妮</title></header><body><h1>敏妮Talk：「息誘」散戶 - 溫敏妮</h1><p>民生銀行（1988）上市前一日，暗盤價只係升得1.2%，散戶都應該心知不妙，果然掛牌至今，完全無上過「水面」。都怪喺佢上市之前，傳出內銀股要提高資本比率。<br>敏妮之前提過借孖展抽民行，以兩厘孖展息計，借九成抽8304.3萬股「頂頭槌」飛，每股成本9.34元，畀你暗盤沽得出，每股都要蝕毫半，以「頂頭槌」飛嘅中籤率，抽到158.85萬股，即係近24萬銀。不過，曾淵滄教授都話，民行首日潛水佢都唔驚，當日就喺市場買，咁仲揸住民行嘅散戶應該唔使驚。<br>民行大熱倒灶，唔多唔少影響散戶抽新股嘅熱情，但對敏妮嘅影響就唔大，因為有隻新股敏妮諗緊認購。講緊嘅係招緊股嘅龍源電力（916），有證券行開出，孖展息低到0.6厘，銀行嘅一口價套餐仲低息，簡直係「息誘」散戶借孖展。成本低咗，風險自然降，不妨搭吓順風車。龍源係中國最大風電企業，炒板塊當然有大「炒」大。</p><p>龍源點睇都抽得過</p><p>何況下星期一（7日），多個國家嘅領導人會齊集哥本哈根，出席氣候會議。喺之前，美國總統奧巴馬提出咗未來十年嘅減排目標，雖然話「出手比較低」，但都叫做表咗態。另一方面，中國亦拋出減排目標，比市場預期高。兩個排放碳嘅大國喺之前都釋出「有偈傾」嘅心意，你話如果喺會議期間，有啲乜嘢好消息傳出，夾正龍源上市，咁仲冇得借勢炒一轉？<br>再生能源係未來各國嘅發展大方向，中線持有應該都有唔錯回報。內銀股經常會出現中央要提高資本充足比率水平，或者貸款呆壞賬嘅問題，但氣候暖化係大是大非，國家又提出咗減排目標，點都會做到，唔會失信於全球，點睇龍源都抽得過。<br><br>溫敏妮</p></body></html>