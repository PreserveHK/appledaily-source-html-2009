<html><header><meta charset="utf-8"><title>青心直說：國家扶持盈利有保證 - 胡孟青</title></header><body><h1>青心直說：國家扶持盈利有保證 - 胡孟青</h1><p>眾多新能源中，風電同水電目前發展最好又最穩陣，好過成本高嘅太陽能同仍在研究階段嘅生物燃油。中國承諾新嘅減碳排放目標，所以風水電等零排放嘅電力供應，中央必定會提供大量優惠去扶持。<br>龍源電力（916）係內地最有規模嘅風電廠，風電機超過160台，總裝機容量達3032兆瓦。除佔盈利貢獻69.4%的風電，龍源亦有些少江蘇煤電廠，但近年盈利貢獻已減少35.9%。兩種電力的毛利率亦相差好遠，風電只需開頭建設同維修開支，毛利率高達56.5%，煤電則受煤價影響，利錢約係23.3%，所以公司講到明以後集中做風電，呢次集資175億元，會擴建風電產能，希望明年底前提升一倍。</p><p>龍源料獲注入風電場</p><p>龍源風電毛利由06年32%，幾年間升至近六成，好明顯係隨住更多風電場落成運作，進入收成期，享受到風力「無本生利」嘅好處。唔單止唔使本，眾所周知，上網電費係國家定價，由於新能源受國策扶持，現時風電廠生產每一度電，即使用唔晒，電力公司都要照單全收，而且電費明顯比煤電貴兩三成，現時龍源平均每度電費收0.4653元人民幣（下同），旗下煤電只得0.3601元，亦解釋到點解風電咁好賺。<br>為咗吸引投資，去年1月開始投產嘅風電設備可享3年免稅，其後3年可享50%回贈，所以去年集團着數咗1.3億元，佔純利17%。即使政策有變，都要到2011年先要交番50%稅。仲可以賣越炒越貴嘅二氧化碳排放量配額，去年就賺咗1.2億元，今年頭半年再進賬1.2億元，佔純利一成半。即係話，超過三成純利係來自政策主導的盈利貢獻，政府配合時當然好爽，一旦風向有變，他日要整治行業產能過剩的話，將是龍源一大投資風險。<br>不過，至少呢一兩年中央都會全力撐風電發展。龍源母公司國電集團仍保留新疆5座共約250兆瓦的風電場，有機會注入；招股書仲輕輕帶過話會發展太陽能、生物燃油等新能源，剛好阿媽樣樣有齊，擺明係為他日龍源成為新能源巨企鋪路。<br><br>胡孟青</p></body></html>