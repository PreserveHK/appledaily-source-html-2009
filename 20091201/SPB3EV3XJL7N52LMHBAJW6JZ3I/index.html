<html><header><meta charset="utf-8"><title>夠Car事：280匹蓮王現身　清水灣道變紐堡林</title></header><body><h1>夠Car事：280匹蓮王現身　清水灣道變紐堡林</h1><p>LotusEvora由極簡變極豪，先不論坐得有幾舒服、加咗幾多高科技豪華設備，今次新車正式發佈，單係實試六速棍波已值得期待。入一波踩大油門，彈一彈極力子，Evora響胎直射飆前，清水灣道忽爾變身紐堡林賽道，幻想自己正為下年5月嘅24小時耐力賽熱身！<br><br>記者：徐影龍　<br>攝影：陳盛臣<br>Model：Kinki@PureModels</p><p>身輕癲得起</p><p>5月曾有架LotusEvoraPrototype到港，睇得唔揸得，牙癢癢一直等試車。事隔半年，香港終於正式搞發佈會，有真車可以過一過手癮。睇番架Evora，同之前Prototype版本九成似，只係些微Option位有唔同，不過自己個心早已飛往實試嗰Part。試車都係圍繞將軍澳至大清路段，Evora貴為頂級版蓮花，配副3.5LV6偈已經好勁。280匹聽落唔算好癲，但唔好忘記Lotus車身超輕，就算Evora加咗咁多設備同後排，都係約1,200kg，用到咁高動力輸出推一架咁輕嘅車，要癲無難度。棍波已經夠好玩，Evora仲要配六速波箱。先試低波扭力，耐無揸棍波車，第一次搵磨擦點唔多準，不過引擎只係少少「打冷震」提醒我，唔似其他細車咁低扭力會易死火。頭段Keep玩高轉數，行山路密集式轉波，聽引擎都知仲有大把喺手，直路勉強升上4波，拖住千零轉依然飆住上斜，而且車身重心低，好多細微急彎都過得輕鬆，難怪廠方都改咗架EvoraType124參加下年嘅紐堡林24小時耐力賽。</p><p>內櫳設備大躍進</p><p>近幾個月發佈嘅新車，都偏向將兩座位變成2＋2，你睇保時捷都搞番架Paramera就知。Evora同樣反轉自家傳統，喺後面加多兩個位成4人車，成為全球首部配備2＋2式座椅嘅中置引擎跑車，到底空間有幾多，一試就知龍與鳳。嬌小Model出入尚算輕鬆自如，坐定定只有少少頂頭，算合格。輪到我呢個高佬試，無頂頭，因為根本坐唔直個人，要將後排當貴妃椅咁打橫「坐」先得。成年男人免問，不過起碼女士同小朋友會坐得舒服好多。真心要讚嘅，係內櫳配備大躍進，車內鋪設全真皮，橙色皮襯Recaro賽車桶椅，格調高貴得嚟又唔老土。幾個金屬面板位帶出不少Hi-tech味，睇埋7"輕觸屏幕嘅CommandCentre，藍芽免提、iPod聽歌加導航乜都齊，一指掌控全車，感覺蓮花已進化至另一境界。</p><p>LotusEvora</p><p>引擎：3,500ccV6<br>馬力：280PS/6,400rpm<br>扭力：342Nm/4,700rpm<br>0-100km/h：5.1秒<br>極速：261km/h<br>售價：$998,000起<br>查詢：RichburgLotus（28770810）</p></body></html>