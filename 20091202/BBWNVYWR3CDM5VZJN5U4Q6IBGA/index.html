<html><header><meta charset="utf-8"><title>青心直說：耐性揸好股勝亂石投林 - 胡孟青</title></header><body><h1>青心直說：耐性揸好股勝亂石投林 - 胡孟青</h1><p>猶記得喺10月時，同大家講過海爾電器（1169）第四季等重組，有耐性嘅投資者，終於守得雲開，由兩蚊邊坐到上嚟4個幾，兩個月唔夠就升1倍，相信好多短炒王都望塵莫及，故事說明只要同優質股有緣相會，就要專一啲死咬唔放，到處拈花惹草往往得個桔。<br>海爾電器宣佈，手上有近32%股權嘅阿媽海爾集團，將會向青島海爾悉售1169全數股權，阿媽從此唔再直接持有1169。到時青島海爾將持有超過50%海爾電器股權，即係話青島海爾將會食咗香港上市嘅海爾電器。而呢個好媽媽就會繼續控住青島海爾，作為白色家電王國嘅統帥。其實針對業務分散喺A同H股兩個市場，海爾集團重組計劃早喺10月已漏口風，去年6月，青島海爾先收購海爾電器20.1%股權，如今再向阿媽買埋手頭32%股權後，重組故事經已大團圓結局。</p><p>海爾兩月升逾倍</p><p>呢次兩個大贏家海爾電器同A股上市嘅青島海爾，日後將可活於同一屋簷下，享受重組後嘅協同效應。青島海爾將繼續做最賺錢嘅空調同冰箱，1169則接力進軍家電下鄉落後板塊洗衣機同熱水器，特別係洗衣機，因為目前1169有超過七成收入來源係洗衣機業務。<br>兩支槍頭同向外，對付最大競爭對手係美的，因為美的併購小天鵝後，洗衣機市場佔有率由不足1%，急增至超過28%，步步進逼海爾電器32%嘅一哥地位。早喺整合呢個白色王國之前，青島海爾對高層派Option做激勵，講明每年公司複合增長率超碼要有18%，係行業中要求最高。<br>睇嚟呢個如意算盤如今更易打響，因為海爾電器半年賺1.6億元，相反青島海爾營業收入166億元人民幣，都只係賺6.7億元人民幣，收購完成後，1169盤數可以幫到青島海爾，仲有1169嘅10億元淨現金，可見阿媽呢次似乎益大佬多啲。<br>不過，兩兄弟邊有計，總之白色王國日後若能繼續做大做強，中央以舊換新政策冇變，股價自然水漲船高。但睇好還睇好，投資者要有心理準備，好消息出晒，股價震盪在所難免。<br><br>胡孟青</p></body></html>