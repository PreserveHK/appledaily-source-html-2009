<html><header><meta charset="utf-8"><title>求驗客手記：曼城英超大花筒 - 求驗客</title></header><body><h1>求驗客手記：曼城英超大花筒 - 求驗客</h1><p>曼聯冇錯係大球會，但喺足球經紀眼中，絕對唔係大客囉；而真正嘅大客，就係曼聯嘅同市宿敵曼城。曼城有阿布扎比呢條大水喉射住，買球員完全唔睇價錢。根據由英超聯發表嘅報告指出，喺08年10月1號至09年9月30號，20間英超球會夾埋畀咗經紀70,692,513鎊（約8.8億港元）嘅佣金，單係曼城一間球會就佔咗12,874,283鎊；而呢個數差唔多夠曼聯從韋根買入厄瓜多爾中場路爾斯華倫西亞（1,600萬鎊轉會費），所以話，曼城真係好大花筒。相反啲經紀想賺曼聯錢就難得多，事關紅魔喺過去一年冇乜點買過人，喺佣金支出方面只係得1,517,393鎊，喺20間英超球會中排尾6。之但係，家陣曼聯喺英超排第2，曼城就排第7，雙方仲要有成9分距離，足證肯使錢唔一定可以攞到好成績。</p><p>英超給經紀佣金6強</p><p>排名1：曼城　佣金：12,874,283鎊<br>排名2：車路士　佣金：9,562,223鎊<br>排名3：利物浦　佣金：6,657,305鎊<br>排名4：熱刺　佣金：6,066,935鎊<br>排名5：韋斯咸　佣金：5,527,548鎊<br>排名6：阿仙奴　佣金：4,760,241鎊</p></body></html>