<html><header><meta charset="utf-8"><title>夢幻古龍　Q版大俠</title></header><body><h1>夢幻古龍　Q版大俠</h1><p>刀劍長空、恩怨情仇！係好多古龍小說必備情節，若果你係古龍忠實Fans，自然對武俠世界特別熱情，日前網上遊戲《夢幻古龍》正式開始公測，玩家只要到網站申請賬號同下載遊戲，就可以進入這個夢幻世界，與西門吹雪、陸小鳳等人過番兩招！<br><br>記者：許福合</p><p>4種職業</p><p>雖然《夢幻古龍》唔係用3D圖像，不過遊戲內Q版造型角色，又確係幾生鬼；選擇建立角色時一共有4種職業，仲細分為4男4女，當中包括刺客、俠客、盜賊及醫師，前三種都係攻擊性職業，分別係各自以內外功及速度見長，而醫師顧名思義就係補血職，通常組隊打Boss時必備。創造角色進入遊戲後，就會見到以中國古典建築為主嘅場景，2D視角配合Q版角色，倒係一個不錯嘅配搭。</p><p>大俠保鑣</p><p>網遊當然可以組隊打Boss，不過有時想自己練功，《夢幻古龍》就提供咗一個唔錯嘅系統，在回合制遊戲中，首次加入NPC同伴功能，在武俠世界冒險時，可以找古龍世界內嘅大俠相伴，甚至係出外打怪探險時，有西門吹雪、陸小鳳等大俠保鑣，真係好有安全感！而在江湖行走，有人在背後撐腰，自然穩陣好多，當玩家練到10級後，就可以選擇加入幫派，而這些幫派在古龍小說中都曾有出場，好似青衣樓、鬼域及六扇門等，入門之後更可以學到幫派秘技。
</p><p>搵錢升級</p><p>因為要加入門派先學到好武功，快啲練到10級自然成為新玩家嘅目標！升級最好方法，係接打怪任務，可以先到碧雲灘接除狗任務，一邊打狗、一邊做埋主線任務，應好快就可以升到10級。<br>做得大俠，無番幾両銀在身怎行？玩過封測嘅玩家都推介掘藏寶圖搵錢，不過正所謂富貴險中求，想賺錢自然要冒啲險，一個唔好彩掘到個要你去高等區嘅藏寶地點，隨時會令你死到0%經驗；想穩陣啲可以揀買賣食材，當然亦係低買高賣，亦可以製成食物，只要有一定烹調級數，通常可以搵多啲。
</p><p>Profile</p><p>遊戲類型：回合制RPG</p><p>開發：Gameone</p><p>操作系統：Window98/2000/XP/Vista
</p><p>官網： http://qgl.gameone.com 
</p></body></html>