<html><header><meta charset="utf-8"><title>求驗客手記：每日打機7粒鐘　梅禮抵被女撇 - 求驗客</title></header><body><h1>求驗客手記：每日打機7粒鐘　梅禮抵被女撇 - 求驗客</h1><p>男人從來都係鍾意神秘感，具有挑戰性嘅「物體」就最能挑起佢哋嘅爭勝欲望，如果再加上「冰冷嘅外表、白滑嘅軀殼」，即使係「英國紳士」梅禮都要為「佢」為之瘋狂，甚至搞到同女朋友施雅絲分手都在所不計，究竟係咩咁鬼巴閉，之唔係一部「PS3」囉！<br>22歲嘅梅禮喺今年網壇名氣大增，世界排名仲曾升上「2哥」之位，仲不時畀傳媒影到佢同女友施雅絲出雙入對；全世界諗住呢對「金童玉女」可以開花結果之時，上周竟然爆出兩人分手嘅消息，外界估計分手原因應該係同第三者有關，最大嘅「嫌疑犯」就係同梅禮「青梅竹馬」嘅蘇格蘭小姐凱薩琳。之不過元凶竟然係一部「四方型」嘅機器「PlayStation3」，搞到施雅絲要同梅禮結束4年感情，真係估佢唔到！</p><p>狂迷網球遊戲</p><p>全世界嘅男人鍾意打機忽略女朋友，簡直就好似一個定律咁，梅禮佢每日就用咗至少7個鐘頭去打機，玩嘅當然係佢嘅強項「虛擬網球」啦！搞到梅禮隻眼只係識得望住部「冷冰冰」嘅電視機，冷待女友施雅絲，佢唔嬲至奇啦！施雅絲身邊密友就話梅禮冇做男朋友嘅責任，根本冇計劃將部份時間陪佢，聆聽佢講心事、行街睇戲食飯等正常任務喎！<br>之不過我求大俠覺得奇怪嘅係，「打機狂迷」梅禮又唔係第一年開始沉迷打機，點解今次施雅絲要搞到分手咁決絕呢？唔通呢個係施雅絲嘅一個「苦肉計」，希望梅禮「回頭是岸」？你知啦，如果梅禮係咁打機打到天昏地暗，遲下容乜易連稱霸網壇嘅事業心都冇埋，變咗宅男o架！其實，連本港一向沉迷打機嘅「伊麪」，最近都積極工作，做番大俠之餘仲開演唱會，梅禮不如努力練習球技贏番個大滿貫，比起淨係識喺虛擬網球贏波仲實際啦！</p></body></html>