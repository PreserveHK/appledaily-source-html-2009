<html><header><meta charset="utf-8"><title>中環在線：賭王今年網上人氣最旺 - 李華華</title></header><body><h1>中環在線：賭王今年網上人氣最旺 - 李華華</h1><p>踏入12月，一年一度嘅乜乜競選又嚟料。Google搜尋器每年都將嗰年網友搜尋嘅字眼，嚟一個排名，華華噚日攞到第一手香港熱門關鍵字排行榜名單。<br>有關方面今年首次run咗張「年度富豪搜尋排行榜」，排第一嘅呼之欲出，就係7月中風兼跌親撼到頭嘅賭王何鴻燊。自從賭王入院，何家各房姨太兼仔女，日日去醫院探病，勤力過返工；傳媒仲賣力，24小時守候。相信大家都祝願賭王快啲出院，咁大家先可以安安樂樂過聖誕。<br>至於排名榜第二位，就係小小超李澤楷。佢今年一索得男，4月時梁洛施為李家添咗「長治」呢個男丁，令一眾港女「震驚」，華華唔少女性朋友喺新聞見報當日，即刻search吓，究竟小小超幾時娶梁小姐入門。好彩港女原來仲有希望！<br>以為跟住第三位係澤楷老竇──超人李嘉誠？但佢只係排梗頸四，稍稍高過已故小甜甜龔如心！香港人一向國際化，搜尋嘅富豪唔單止香港人。今年勁hit嘅科技產品，首推iPhone，好自然蘋果公司「大腦」──行政總裁喬布斯（SteveJobs）嘅病情，亦成為網友有興趣嘅搜尋對象。</p><p>股票榜金隅最多人搜尋</p><p>奇怪嘅係排行榜十大，唔見自稱「冒牌股神」嘅四叔李兆基，反而今年喺《福布斯》中國富豪榜「降呢」嘅碧桂園（2007）太子女楊惠妍都入到十大。不過上榜富豪，佔最多嘅唔係有病，就係「揩咗嘢」，唔上榜可能係好事。<br>除咗人氣富豪，華華仲收到28個搜尋排行榜名單，同樣係今年新增嘅仲有股票搜尋排行榜。最多人search嘅股票係金隅（2009），緊隨其後係國藥（1099），兩隻分別係今年「凍資王」亞軍同冠軍，難怪多人搵。<br><br>李華華<br>mailto:LiWaWa@AppleDaily.com</p><p>Google09年香港熱門關鍵字排行榜</p><p>富豪搜尋排行榜<br>排名：1　富豪：何鴻燊<br>排名：2　富豪：李澤楷<br>排名：3　富豪：喬布斯<br>排名：4　富豪：李嘉誠<br>排名：5　富豪：龔如心<br>排名：6　富豪：榮智健<br>排名：7　富豪：黃光裕<br>排名：8　富豪：索羅斯<br>排名：9　富豪：蔡衍明<br>排名：10　富豪：楊惠妍<br><br>股票搜尋排行榜	<br>排名：1　股票：金隅（2009）<br>排名：2　股票：國藥（1099）<br>排名：3　股票：滙控（005）<br>排名：4　股票：中冶（1618）<br>排名：5　股票：華南城（1668）<br>排名：6　股票：霸王（1338）<br>排名：7　股票：中國全通（633）<br>排名：8　股票：華潤水泥（1313）<br>排名：9　股票：承達國際（2288）<br>排名：10　股票：利郎（1234）</p></body></html>