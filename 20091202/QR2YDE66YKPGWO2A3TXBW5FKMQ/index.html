<html><header><meta charset="utf-8"><title>杜拜風流已久 - 左丁山</title></header><body><h1>杜拜風流已久 - 左丁山</h1><p>賓架L請食蛇羮，群賢畢集，是日股市大跌，大家一齊問賓架L有無受「杜拜世界」賴債影響，賓架L醒目過人，那肯透露半句口風。本地銀行有個好處，就係好少中東貸款，所以杜拜爆煲，與香港銀行無關，但國際性銀行素來在中東石油生產國十分活躍，杜拜爆煲，渣打、滙豐股價立即大跌，避無可避。賓架L去過杜拜考察，當時適值好景，杜拜旺到不得了，全球最貴嘅酒店就在此地，訂房名單長一長，要輪候入住。賓架L風聞杜拜無公共交通可言，人人都揸車，每日道路上擠塞得很，故此直情入住一間最近機場嘅酒店，在窗口可以望到機場跑道，諗住最為可靠。點知道，上機回港之時，烈日當空，四十幾度，拖住一件行李行去機場，點都要全身濕晒至得，於是坐酒店車前往，一出酒店就慢如蝸牛，去到機場，國泰航機起飛了，唯有趕搭Emirates返港。賓架L話：「此乃我多年來第一次趕唔到飛機！」一個地方但凡有此極度塞車現象，並非佳兆，而可能係泡沫高潮期。<br>又係嗰句：有咁耐風流。杜拜酋長麥通乃全世界最有錢嘅馬主，乜嘢靚馬都俾佢買得七七八八，以後可能冇咁豪氣，益吓其他馬主，買馬冇咁貴。<br>左丁山未去過杜拜，只知前年建築界人士有好多去咗打工，十分好景，家反為要為啲建築師樓擔心，收賬有冇問題呀？不過對香港有度好，不少人才因此回流，適值香港十大基建項目求才若渴，等杜拜沉下先啦。<br>賓架L間銀行宴會廳，食物水準甚高，最難得嘅係能夠保持平穩，幾十年冇退步。唔少名店曾經好好，隔幾年就無以為繼，日漸失色，令客人失望。好似曼谷香格里拉嘅香宮，左丁山每逢去曼谷必到，但今次回港之前，特登走去食晚飯，咦，唔掂噃，喼頓推介之清蒸筍殼，無甚味道，與吉隆坡海外天之筍殼，差好遠啫，乳鴿冇味，乳豬唔脆，沙鍋煲仔翅好一般，祇有椰皇燕窩仍然唔錯，唉，退晒步咯，以後可以慳番，不如去四季（前曼谷麗晶）食SundayBrunch，起碼酒水任飲，食到捧肚，價錢雖貴而覺得物有所值。</p></body></html>