<html><header><meta charset="utf-8"><title>夠Car事：BMW創新招　㩒扁SUV變GT</title></header><body><h1>夠Car事：BMW創新招　㩒扁SUV變GT</h1><p>車嘅種類越嚟越難分，尤其創意爆燈嘅BMW，繼X5、X6明明係SUV，都可變種成SAV同SAC後，今日率先到港嘅550i，更冠以GT之名，將5系跑房混入休旅車特色，莫講話媲美同廠嘅7系，直頭連SUV都贏埋。<br><br>記者：徐影龍<br>攝影：伍慶泉<br>Model：Rorain@PureModels</p><p>一隻尾門　兩種開法</p><p>呢兩個月唔少新車熱鬧登場，今日加入戰團嘅係BMW550iGT，新加賣點好多，但最出位都係加入大量SUV元素。首先車身比一般5系長157mm，軸距更達到3,070mm，車廂前後空間仲長過X5嘅2,933mm，直逼同廠最豪嘅7系，簡直如一架扁長化咗嘅SUV。有休旅車嘅闊落空間，連百變座椅同尾廂都Copy埋，590L尾廂容量已經大過5系同7系，完全放低尾排後，更暴增至1,700L，只係同X5相差0.05L咋！最鬼馬都係個雙開式尾門，平常開閂細門攞輕便嘢，必要時可整個尾門向上揭起，大大件行李都擺到，而且兩種開法都係全電動，連用力向上揭嘅力都慳番。</p><p>8速波箱　慳油順手</p><p>550iGT外形偏向GT轎跑格局，動力配置同樣唔失禮。首先用上BMW高效能引擎概念EfficientDynamics至5系GT，而屬頂級嘅550iGT，跟最新X6一樣，用4.4LV8偈加TwinTurbo，馬力達爆炸性嘅407匹，佢係架四門GT，斷估無人會踩到盡玩5.5秒0-100km/h啩？配埋旗艦級760i先有嘅8速波箱，發力順暢，直接減低耗油約6%及更低排廢。揸嗰個順手，坐嘅就一樣係享受，白色皮櫳配黑色中控及面板，再橫拉一條高級木料點綴，整個車廂豪華高級，加上天幕式天窗、四區獨立恒溫冷氣以及超闊空間，基本上550iGT可定位為長途旅行用嘅車。</p><p>BMW550iGranTurismo</p><p>引擎：4,395ccV8＋TwinTurbo<br>馬力：407hp/5,500-6,400rpm<br>扭力：600Nm/1,750-4,500rpm<br>傳動：6速+/-半自動波<br>售價：約$980,000<br>查詢：BMWHK（27145271）</p></body></html>