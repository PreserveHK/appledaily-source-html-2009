<html><header><meta charset="utf-8"><title>四料影帝牛一大晒張家輝乖女面前失威</title></header><body><h1>四料影帝牛一大晒<br>張家輝乖女面前失威</h1><p>出爐金馬影帝張家輝昨日42歲牛一，前晚他與新片《綫人》的一班台前幕後慶祝攞影帝兼牛一，憑《証人》一片連奪四料影帝的家輝心情大好，更應記者要求多次吻賀獎座。不過家輝卻笑謂囡囡拿他的影帝獎座玩耍，但玩了兩玩已經厭倦。</p><p>張家輝今年憑《証人》一片連奪四個影帝殊榮，繼香港電影金像獎、香港電影評論學會及第一屆優質華語電影大獎後，日前張家輝又再下一城贏得台灣金馬獎影帝殊榮，成為四料影帝，成績認真驕人。</p><p>同老婆吃飯慶祝</p><p>昨日是家輝42歲牛一，英皇老闆楊受成聯同家輝有份參演的新片《綫人》導演林超賢和演員苗圃等，前晚到銅鑼灣為家輝慶祝牛一兼賀他榮登金馬影帝，家輝更獲苗圃送上Hermès皮帶。楊受成則誇口大讚家輝省靚公司的招牌，得家輝十分開心，整晚滿場飛，又應記者要求多次親吻出爐金馬獎座。<br>問到家輝怎樣與太太關詠荷慶祝生日時，他說：「冇乜慶祝，因為要開工，自己都估唔到可以攞咁多獎，有咁好成績，我噚日已同老婆食飯慶祝，已經切咗蛋糕仔，今日公司又同我慶祝，我已經好開心，總之生日願望就係身邊人健康同開心。」
</p><p>愛女當獎座玩具</p><p>當提到愛女是否知道家輝封影帝時，家輝即冇癮地說：「佢知我攞獎，不過玩咗個獎一陣就去咗第二度，冇話威唔威，都冇乜特別。」<br>採訪：胡比　攝影：陳慧安</p><p>話你知：富川影帝擺烏龍</p><p>一直有指張家輝憑電影《証人》在今屆韓國富川國際電影節上封帝，原來影帝另有其人，是主演《Pontypool》的加拿大男星StephenMcHattie，張家輝奪得的只是特別推薦獎（箭嘴示）。</p></body></html>