<html><header><meta charset="utf-8"><title>27年前潮媽　自錄教材孕優才</title></header><body><h1>27年前潮媽　自錄教材孕優才</h1><p>經常聽父母講子女要贏在起跑線，未出世已開始催谷，依靠Playgroup、教材教好子女。鄭太有兩個資優囝囝，分別是27歲的Michael和10歲的Toby，2歲識背乘數表、看通勝，Michael在10歲時的閱讀寫作更變成教材。兩個仔咁叻，全靠鄭太自製教材，因材施教。<br><br>記者：林佩婷<br>攝影：伍慶泉</p><p>4歲學秤骨</p><p>FlashCard於近幾年才流行，鄭太於27年前便開始用類似方法，不過認的卻是家中的擺設。由5個月大開始，鄭太抱住Michael通屋走，邊走邊講，只不過說了一次，第二次再講時，Michael已經識得望着目標。7個月大已識叫媽咪、1歲多識講短句，有見囝囝那麼聰敏，鄭太跟爺爺進一步教育，「爺爺教佢行樓梯時學數數目，發現佢對數字好敏感，於是教佢背乘數表，2歲就識背。老人家鍾意睇通勝擇日，阿仔又八埋一份，4歲就識睇。當年佢沉迷秤骨，成日返學問人幾時出世要幫人秤，搞到老師打嚟投訴。」
</p><p>自錄故事<br></p><p>Michael能展現天賦，鄭太的自製教材亦幫助不少，像用顏色竹籤、士兵公仔及豆等，教數學和顏色分類。她還會從不同教材中選出材料，自製故事書，甚至找專人錄音。「廣東話自己錄，英文、普通話就搵專人錄，每次我出去做嘢就叫爺爺播。」Toby更青出於藍，1歲3個月時竟然聽到錄音帶內的揭書聲，跟住自己識揭書。5歲時會問宇宙、九大恒星等較深奧的問題。每當被問到口啞啞，鄭太會直認唔識，然後一齊去圖書館搵答案。</p><p>堅拒跳級保童真
</p><p>Toby於4歲時參加多元智能測試後，證明不少方面的智能均高於自己年紀兩至三年，IQ則有137。兩個仔成績品德好，每每名列前茅，好多老師都勸他們跳級，但鄭太堅決拒絕，「自己細個跳過級，覺得學習好唔代表心智同樣會成熟。」
</p><p>進修與時並進
</p><p>鄭太一向從事教育工作，但為了更了解囝囝的心理生理發展，她亦不斷進修如讀兒童心理學等課程。由於太多朋友一見她自製的教材就爭住搶，她靈機一觸，在7年前將做起資優教材生意，賺錢之餘還另有目的。「個個父母都想子女好，但有時覺得家教材太貴，又或者部份有啲謬誤，我希望自己的教材可以真正幫到小朋友。」
</p></body></html>