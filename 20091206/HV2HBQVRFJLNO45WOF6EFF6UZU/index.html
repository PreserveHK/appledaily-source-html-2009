<html><header><meta charset="utf-8"><title>隔牆有耳：小丑神殺入立法會 - 李八方</title></header><body><h1>隔牆有耳：小丑神殺入立法會 - 李八方</h1><p>高登網民最尊敬、朝頌晚禱嘅小丑神，噚日昂然進入莊嚴嘅立法會，震懾反普選牛鬼蛇神。浸會大學國事學會秘書長楊繼昌，噚日出席政制事務委員會特別會議狠批政府今次假諮詢，對主流民意充耳不聞，諷刺如果政府真係想吸納最多民意，何不進行街頭問卷調查，「不如搵o靚、喺街度搵旺角啲毒男、汁男、宅男，叫佢哋剔晒份問題，民意基礎仲好啦。」<br>楊繼昌有備而來，每當建制派團體代表發言時，就舉起小丑神標誌，一般人可能唔識小丑神，衪其實源自高登討論區表情符號小丑icon，又被稱為「膠神」，發表廢話嘅網民會俾人派「膠」，楊繼昌噚日親自派「膠」俾建制派，即係諷刺佢哋講廢話。</p></body></html>