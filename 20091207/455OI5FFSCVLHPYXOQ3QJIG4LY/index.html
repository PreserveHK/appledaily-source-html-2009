<html><header><meta charset="utf-8"><title>敏妮Talk：賺錢天王 - 溫敏妮</title></header><body><h1>敏妮Talk：賺錢天王 - 溫敏妮</h1><p>明年對一眾會考生嚟講，意義重大，因為佢哋將會參加「末代會考」。講得係末代，即係冇taketwo，敏妮認識一位小妹妹就係應屆「末代會考生」，由於「要回頭」會很難，所以佢非常「揼本」，參加坊間某補習天王嘅會考補習班。<br>會考對於敏妮嚟講，已經係頗舊嘅回憶，不過聽呢位「末代會考生」講家陣嘅補習班，真係幾好賺。據小妹妹講，佢雖然報讀補習天王教嘅班，但從未見過天王真身，上堂只係睇電視播碟，原來天王將教材輯錄成光碟，每次上堂就係播碟。不過小妹妹仍然津津樂道話：「內容一啲都唔悶，會用動畫深入淺出講書本內容，啲動畫好靚o架。」<br>即使見唔到天王真身，但據聞學費一啲都唔平，敏妮忍唔住衝口而出，「吓，播碟都收咁貴，包及格、包攞A呀！」<br>點知「末代會考生」答：「係呀，你有得揀o架，有保證攞A嘅補習班，如果攞唔到A，會退番一半錢。不過呢個保證攞A嘅班，收得仲貴。另外有一個平啲嘅，係保證及格班，如果攞唔到C級以上，又係退番一半錢。」</p><p>開包達標理財診療室</p><p>敏妮突然「魔鬼」上身，不如整個「包達到目標嘅理財診療室」，好似《理財版》嘅「理財診療室」咁，幫人度身訂做portfolio，例如10年儲千萬退休、5年儲首期上車，既然包達標，當然唔會免費提供服務，但就包你達標，否則原銀奉還。試諗，run份portfolio出嚟冇乜本錢。你想達到目標自己自然會努力，就算真係唔達標，甚至蝕錢，敏妮最多都係退番之前收嘅錢。最重要係，錢就一早收咗，就算日後要退還，中間嗰段日子，敏妮都收咗幾年息啦！<br>相信補習天王真係幫到唔少學生考到好成績，唔似敏妮咁市儈！<br><br>溫敏妮</p></body></html>