<html><header><meta charset="utf-8"><title>FinalFantasyXIII　史上最靚　慢工細貨RPG</title></header><body><h1>FinalFantasyXIII　史上最靚　慢工細貨RPG</h1><p>差唔多由PS3公佈開始，就話要出《FinalFantasyXIII》！終於要到今個月17號先話正式推出；呢隻要玩家們等咗幾年嘅RPG大作，你話唔期待都幾難，正所謂慢工出細貨，配合PS3機能，畫面細緻度又確實可稱得上精雕細琢，聖誕推晒約會都係為佢咋！<br><br>記者：許福合</p><p>實時戰鬥</p><p>《FFXIII》畫面有幾靚，真係有眼睇，唔使多講，比較着眼之處係今集使用一個特別嘅實時戰鬥系統，當玩家們考慮如何出招之時，仲要注意時間，畫面有一個計時器，並且會將時間值分成4個等級，當時間值滿咗之後，角色就可使用多個指令攻擊，同時為咗無悶場，當要對付卒仔時，毋須苦等，可以選擇立即攻擊。</p><p>角色成長</p><p>玩得RPG梗係想將角色變強，《FFXIII》角色成長系統其實同《FFX》有啲相似，不過今次改為用水晶石（透過戰鬥獲得水晶點數），可以按路線取得的能力並強化角色嘅水晶；暫時所見有物理攻擊、魔法攻擊及體力強化水晶，另外亦有特殊能力嘅水晶，玩家要考慮就係因應組合內容不同，分工來選擇強化嘅優先順序，令到戰鬥時有最佳效果。除咗角色可以強化外，連武器同裝飾品都可升呢！利用遊戲收集而來的材料，可以提升物品嘅經驗值，達標之後就可進行強化，不過留意係竟然會有減經驗值嘅材料，所以咪亂用。</p><p>FFXIII特別版PS3主機</p><p>今次出《FFXIII》，更會配合一部特別版陶瓷白PS3主機推出，上面印有《FFXIII》主角Lighting圖樣，其功能與之前推出嘅薄版PS3差唔多，不過硬碟就會用250GB，而手掣亦會夾番用陶瓷白。售價方面，PS3版《FFXIII》售價為$649，而《FFXIII》版PS3套裝就要$3,248，計落條數都算合理，未有PS3嘅玩家可以考慮。</p><p>幻想之壘試玩FFXIII</p><p>想搶先試玩FFXIII亦有計，PS3FINALFANTASYXIII幻想之壘將會於12月11日至17日進駐銅鑼灣鬧市，機迷可以親身試玩FFXIII，同場仲會舉行FFCOSPLAY大募集，入圍仲有機會參加AGS2009嘅COSPLAY大賽。</p><p>日期：2009年12月11日至17日<br>時間：10am-10pm<br>地點：銅鑼灣怡和街1-1L號香港大廈地下A1舖（SOGO旁）</p><p>Profile</p><p>開發：SQUAREENIX<br>主機：PS3/XBOX360<br>類型：RPG<br>推出日期：12月17日<br>遊戲人數：1人</p></body></html>