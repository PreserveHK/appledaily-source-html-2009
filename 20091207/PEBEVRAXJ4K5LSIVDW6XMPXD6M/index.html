<html><header><meta charset="utf-8"><title>夠Car事：張繼聰×BenzG55AMG　激發瘋狂控制慾</title></header><body><h1>夠Car事：張繼聰×BenzG55AMG　激發瘋狂控制慾</h1><p>由張繼聰（Louis）擔主持嘅節目《正識第一》今日首播，而Mercedes-BenzG55AMG就第一次正式讓傳媒實試。面對這部型男心目中嘅DreamCar，一向老婆同囝囝第一、揀車愛大唔愛飆嘅Louis，坐上司機位嘅一刻，竟然原始男性控制慾瘋狂急升，原因竟然係：嗰一大堆操控按鈕！<br><br>記者：許維雅<br>攝影：伍慶泉<br>Hair：jobby@hairpeace<br>Makeup：kit<br>服裝提供：Hugoboss</p><p>型車放BB椅　扣分</p><p>起初一直覺得張繼聰向主持界發展實在有點風馬牛不相及，但經過今次兩小時訪問後，我鄭重收回呢個錯誤想法，滔滔不絕嘅「偉論」、無時無刻扮鬼扮馬、甚至亂說一通，都引得一行9人笑唔停口。不過猶如大細路嘅Louis一談到車卻盡顯FamilyMan本性，揀車用車皆以老婆同囝囝為先，「我揀車都鍾意向大發展，永遠先諗可以坐得幾多人，從來無諗過買只坐得兩個人又逼狹嘅超跑。四驅車或七人車先係首選，因為假日可以載住一家人出去郊外遊吓車河，雖然攰過返工，但嗰種快樂真係有錢都買唔到。」<br>面對G55AMG呢部型男至愛，好爸爸Louis亦係得個恨字。「我最欣賞呢部DreamCar嘅方形線條，充滿剛陽味道又有少少懷舊感覺，內櫳又夠晒闊落。之前同林海峰踢波見佢揸呢款車，我已覺得好有型，所以每次見佢喺街出現都會第一時間望吓，有次更發現個司機咁靚仔嘅？哦，原來Chilam嚟嘅。不過暫時而言，佢只會係我嘅夢想，一來係價錢，二來個仔仲細，你諗吓如果整張BabySeat喺架咁型嘅車裏面，即刻扣晒分啦。」</p><p>按鈕一大堆　興奮</p><p>因為住得遠，又樂意做老婆同囝囝嘅司機，Louis自言自己架車嘅里數可媲美學校保母車，更強調大家一定要跟佢一樣，學懂如何視揸車為一種享受，「喺香港養車等如租多間屋，養車嘅錢其實係娛樂開支，加上我每日喺架車度嘅時間都唔短，所以更加要學識好好享受駕駛嘅時間。好似我成日要寫歌，會比較着重車內嘅音響設備，呢架G55部Hi-Fi啲聲都好靚，可以一邊聽住歌一邊感受擁有自己私人空間嘅樂趣。」Louis雖然唔追求汽車帶來嘅速度感，但聽住507匹馬力嘅Off-Road王G55AMG所發出嘅引擎聲，都大叫過癮。「嘩！好似獅子咆哮一樣。」不過基於Louis認為大部份男人都係ControlFreak嘅理論，部車最令佢興奮嘅反而係一大堆高科技配備按鈕，好似四輪驅動模式、座椅氣壓調校及多功能軚環等有排佢㩒，「揸郁得嘅嘢係男人嘅天性，咁鍾意揸車揸飛機就係咁解，連電視遙控器都唔放過。嘩，呢部G55嘅掣多到好似飛機駕駛艙咁，非常正。」Louis近排買咗部日產PAO，佢話係尋回浪人時代嘅感覺，唔知等到幾時先可以買番部四驅車做回他的猛男？</p><p>規格</p><p>引擎：5,439ccV8配機械增壓<br>馬力：507hp/6,100rpm<br>扭力：71.35kgm/2,750-4,000rpm<br>傳動：五前速自動波，四驅<br>售價：$2,560,000<br>查詢：25948128（AMGStudio）</p></body></html>