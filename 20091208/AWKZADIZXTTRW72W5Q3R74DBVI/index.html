<html><header><meta charset="utf-8"><title>「佢威嚇中傷我哋」李綺雯爆陳七女友陰招奪愛</title></header><body><h1>「佢威嚇中傷我哋」<br>李綺雯爆陳七女友陰招奪愛</h1><p>無綫女藝員李綺雯（o靚妹）與南華首席射手陳肇麒（陳七）的戀情見光死，被指一腳踏兩船的陳七重投正印Natalie的懷抱。o靚妹不欲背負第三者惡名，昨日開腔大爆Natalie耍手段出招搶人，聲言要跟他們劃清界線，不再啃死貓。</p><p>李綺雯和南華首席射手陳肇麒因激咀照在網上曝光，被揭暗交半年，但公開戀情後不足一星期，又宣佈二人已分手。有指陳七與o靚妹拍拖期間，一直與圈外舊愛Natalie藕斷絲連，而陳七日前赴英超試腳前夕，也不忘與Natalie約會短敍，在沙灘又攬又錫。</p><p>「我唔係第三者」</p><p>失戀的o靚妹狀態大跌，昨日獨自到九龍灣行街時，全程心事重重，最後齋睇唔買，至晚上8時多則返回將軍澳電視廣播城，為無綫新劇《OnlyYou只有您》開工。<br>外間有傳o靚妹是陳七和Natalie之間的第三者，她昨日在電話中否認說：「我唔想再食死貓，我強調唔係第三者，每次拍拖我都一定搞清楚對方嘅感情狀況，係咪單身先一齊，呢次都唔例外，我哋拍拖時完全係光明正大，我從來都唔鍾意將感情事公告天下，不過我哋拍拖，大家朋友知道。」</p><p>主動退出三角戀</p><p>有傳Natalie為搶回陳七，不時出冧招和傳示愛短訊，對此o靚妹說：「有啲嘢心知肚明，我同肇麒拍拖時，佢畀我睇過啲短訊，裏邊寫話佢（Natalie）要同我見面，睇吓我係咪咁好。我只係知有人話要用各種方法搶番個男友。」由於陳七的坦白，才令o靚妹對情敵放下戒心，至於o靚妹與陳七的真正分手原因，她說：「嗰個女仔做咗好多嘢，講咗好多威嚇我哋嘅說話，甚至周圍中傷我哋，我唔想再糾纏落去咪自動退出呢個三角關係。如果真係有意外，我個心會唔安樂。」</p><p>陳七聲稱假分手</p><p>據知陳七曾表示假意與o靚妹分手冧Natalie，以穩定Natalie的情緒，沒想到陳七最終與Natalie愛火重燃，重掌正印之位的Natalie立即辭工，全職管實男友，被踢出局的o靚妹說：「人哋啲嘢唔關我事，我只係知開唔開心我都會努力工作。」<br>重投舊愛懷抱的陳七前日抵達倫敦，因熱刺當日作客愛華頓，故他只能欣賞另一場英超球賽富咸對新特蘭。不過陳七的腳頭並不太好，熱刺前日原本領先愛華頓兩球，但臨完場被對手追平，而前鋒迪科爾射十二碼又宴客，最終和局收場。<br>採訪：比華利<br>攝影：陳志嵐</p></body></html>