<html><header><meta charset="utf-8"><title>走音甩嘴　爭議聲中奪冠港星光幫羅力威成搶手貨</title></header><body><h1>走音甩嘴　爭議聲中奪冠<br>港星光幫羅力威成搶手貨</h1><p>人氣高企的《亞洲星光大道》參賽者羅力威，雖然前晚在總決賽中甩嘴兼走音，但仍然擊敗勁敵亢帥克，在一片爭議聲中奪冠。一唱傾城的他頓成搶手貨，昨日已有兩間唱片公司向他招手，亞視擬明年為他開騷。誰說亞視不能捧新星？</p><p>亞視參照台灣中天王牌節目《超級星光大道》舉辦的《亞洲星光大道》，一直贏口碑輸收視，冠軍爭霸戰前晚在大埔總台舉行，約1,500名觀眾擠進總台為偶像吶喊助威。貌似言承旭、聲似周杰倫的本土參賽者羅力威，賽前人氣高企，但他在總決賽又走音又甩嘴，曾一度被來自廣州的亢帥克壓過。然而，鬥至最後一回合，羅力威以0.1分之差反超前亢帥克，最終成為首屆「亞星」冠軍。</p><p>亞視簽5年約綁新星</p><p>儘管羅力威惹來網民質疑其冠軍資格，但據知昨日他已分別獲台灣組合飛輪海所屬的WOWMusic以及張智霖所屬的Neway兩家唱片公司垂青。為綁實這塊瑰寶，亞視火速與他簽下5年賣身契，亞視副總裁葉家寶昨日在電話中說：「亞視已簽晒佢哋，我哋會盡快幫佢出碟同開演唱會，稍後又會畀一啲演藝課程訓練佢哋，會全方位發展。」<br>對於有兩家唱片公司有意為羅力威推出處男碟，葉家寶說：「有唱片公司接洽咗我哋，暫時未落實邊間，要睇晒佢哋嘅計劃，因為我哋希望發揮到阿威最大嘅長處。」至於會安排羅力威在哪裏開騷，他說：「仲度緊，最快明年1、2月，應該唔會係紅館，先唱吓細場地熟習吓環境先。我哋嚟緊都會安排佢為新劇《法網群英》創作主題曲。」</p><p>楊宗緯搭膊擦出火花</p><p>前晚節目平均收視得7點（約45萬人觀看），最高收視有9點（約57萬人觀看），以亞視來說成績十分不俗，而前晚的戰情也引人入勝，尤其羅力威與亢帥克在爭冠軍的回合，更是近年難得一見的精采。兩人先後與「星光幫」楊宗緯合唱曹格的《背叛》，亢帥克唱至高音明顯被楊宗緯比下去。<br>輪到羅力威獻唱，他以一貫周杰倫唱腔演繹，但竟然忘記歌詞頻頻甩嘴，楊宗緯見狀即搭着他的肩膊予以鼓勵，兩個大男孩一時高低和唱，一時情深對望，同志味道濃烈，難怪主持林曉峰忍不住寸他們說：「好有斷背山嘅感覺！」楊宗緯即時羞紅了臉說：「蠻舒服的，我在他們兩位身上都有不同的火花，像談了兩段不錯的愛情。」</p><p>亢帥克：我覺得冇輸</p><p>到唱必殺歌的部份，亢帥克選了《你不愛我》，羅力威則以自己創作的《尋找的是你》對戰，結果羅以總分172.9分，擊敗172.8分的亢帥克，第三名是中大歌神蔡梓銘，最佳台風獎則由古卓文奪得。羅力威得獎後說：「宣佈一刻有啲暈，未試過有咁大感覺，我諗我係贏在對音樂嘅執着同付出。」他又大讚楊宗緯合唱時很會照顧拍檔，他說：「佢令我唱得好安心，我自己就好緊張。」<br>有網民為亢帥克落敗感不值，他接受訪問時也說：「我心中覺得冇輸嘅。我覺得自己同楊宗緯合唱時緊張咗啲。」問到對未來有何打算，他說：「我想做歌手，但未有公司搵我，睇下有乜安排啦。」<br>另外，前晚擔任評判的肥媽昨日接受電話訪問時說：「我會出約100萬去幫佢哋出精選碟，當中會有10首歌，分配邊個唱幾多首，我會尊重亞視由佢哋安排，呢次會搵音樂人羅堅同阿敬（吳國敬）幫手。」她更表示分文不收，賺到的都會分畀一班新人，而吳國敬則會協助監製數首歌曲，以示對後輩支持。<br>採訪：楊潔雯、比華利<br>攝影：仇志德</p><p>人物誌：能唱能寫冠軍王</p><p>貌似言承旭的羅力威（Adason），現年23歲，香港出生，曾留學澳洲，鋼琴高手，能唱能寫，可是參加《亞洲星光大道》前試過創作數十首歌曲自薦給各大唱片公司，全部食閉門羮。自從在《星光》一鳴驚人，其自創歌曲《現實不重要》越唱越紅，早前還登上Yahoo人氣榜首位，至於他參加《星光》兩條片段，包括選唱周杰倫的《擱淺》及王力宏《你不在》更分別錄得逾20萬瀏覽率。羅力威雖有「冠軍王」之譽，但在第18集試過表現失準險被踢出局，更有人指他聲線模仿周杰倫，欠缺個人風格。</p><p>一網講盡：網民質疑賽果</p><p>冠軍王羅力威以0.1分之微擊敗對手，登上《亞洲星光大道》冠軍寶座，不少網民也大讚他實至名歸，但也有人質疑羅力威唱歌走音，似有造馬之嫌。<br>度尺師父：單講今晚決賽日是亢帥克得到冠軍──即日冠軍。<br>ncmc：我去聽現場，噚晚羅力威不斷落後少少比克哥，真係個心都離埋。<br>喪盡天良：造馬，《背叛》亢帥克唱得咁好，羅生唱到走晒音，係我畀佢唔及格啦﹗<br>hunter1127：亢帥克輸咗真係唔抵，可能亞記驚佢贏咗羅力威會俾人圍剿。<br>nobodyhere：我較為留意開冠軍王，但睇今晚表現亢帥克稍為優勝！<br>資料來源：香港討論區
</p><p>話你知：才藝大賽唱出錢途</p><p>《亞洲星光大道》的原裝正版台灣《超級星光大道》，捧紅過不少參賽者，內地也有《超級女聲》彈出靚聲歌手，外國的《一夜成名》等節目更令小人物登上大舞台。</p></body></html>