<html><header><meta charset="utf-8"><title>FashionDV起菱格</title></header><body><h1>FashionDV起菱格</h1><p>好多以女生為對象嘅產品，在外形上都比較花心思；尤其五花八門嘅賣相，更令一眾女用家受落！最近日本GreenHouse新返嘅BlingBling數碼攝錄機，其設計師看來沒有忘記各位男性用家，採用菱形格仔嘅花紋，大方得體，走中性路線，即使男女用家都啱玩。<br><br>記者：許福合　<br>攝影：陳盛臣<br>Model:Leo、Debby@PureModels</p><p>配懷舊皮帶扣</p><p>呢款數碼攝錄機好似手掌咁大，除咗外形精緻外，機面嘅菱形花紋，配上一個懷舊式皮帶扣，別具一格，黑灰格適合大部份男用家，而藍白格就男女都啱玩，若然奉行簡約主義者，還有純黑及白嘅菱形花紋可以揀。機身小巧得嚟，更只有224g，拎住長時間拍攝都唔怕攰。功能亦唔差，攝錄畫質可以去到HD級720p，支援NTSC及PAL，內置1/2.5"500萬像素CMOS，每秒30格嘅影片，重播時效果都叫流暢，同時亦有兼顧攝影，最高可以影到3,200×2,400相片，出外旅遊玩樂，一機就可包辦。
</p><p>用筆芯或鋰電</p><p>操作起來亦好簡單，無咗繁瑣嘅功能，好快就可掌握操作技巧，顯示屏使用上比較大路嘅設計，即係揭起就可一邊錄、一邊拍；想自拍自影？只要180度扭轉即可，而鏡頭旁邊有個獨立按鍵，可以選擇微距拍攝，想近啲影吓大頭照都好簡單。此機亦有常見嘅防震同夜景拍攝，不過防震功能只能適用於相片拍攝，拍片時就未能打開。內置128MB記憶，以高清DV機來講有點不足，最好預備張大啲SD卡。電池方面，跟機其實有埋充電鋰電池，特別之處係可轉用4粒AAA電芯，方便用家替換。
</p><p>同場加映HelloKitty版</p><p>除咗以上大眾化款式，設計師都仲係比較偏心女用家，將HelloKitty都請過來，機面就有個大大嘅HelloKitty頭，而開機嘅時候，亦會見到佢出來同你打招呼！講功能，其實同上面部BlingBling相近，都係720p高清攝錄，不過屏幕就少咗半吋，只有2.5"。</p><p>Profile</p><p>感光元件：1/2.5"500萬像素CMOS<br>變焦：3倍<br>內置記憶：128MB<br>記憶卡：SD/SDHC<br>錄影：	720p/1,280×720（30fps）<br>攝影：3,200×2,400<br>屏幕：3"<br>體積：41×111×68mm<br>重量：224g<br>查詢：JCShop（31022783）</p></body></html>