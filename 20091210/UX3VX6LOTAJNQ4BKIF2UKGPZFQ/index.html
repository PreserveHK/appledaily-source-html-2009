<html><header><meta charset="utf-8"><title>夠Car事：Mercedes-BenzC250藍血新成員　舊價換新Look</title></header><body><h1>夠Car事：Mercedes-BenzC250<br>藍血新成員　舊價換新Look</h1><p>一個有魅力嘅男士應要具備以下條件：外形俊朗又帶少少斯文氣質，細心得嚟又要夠力氣幫女士搬搬抬抬。呢個世界咁好嘅男人好難搵？不過佢就符合晒條件，Mercedes-BenzC250，佢最近更入主埋藍血統BlueEFFICIENCY家族，識得幫你慳錢慳荷苞。<br><br>記者：許維雅<br>攝影：林栢鈞<br>Model:AK</p><p>慳油高達兩成</p><p>早幾個月，Mercedes-Benz家族首推老大E250換血，令佢加入旗下更具代表性嘅藍血家族，領取BlueEFFICIENCY徽章。有此章在身嘅成員，都必須具備低油耗、高輸出及低排放嘅本性。身形較細嘅C250亦趕及年尾換血，成為「C250CGIBlueEFFICIENCY」。用上E250一樣嘅細心臟，C250由之前嘅2.5公升引擎改為1.8公升，有CGI燃油直接噴注技術幫手，令汽油以噴霧形式直灑引擎，令燃油速度更快，達到慳油效果，亦保持原本2.5公升引擎嘅表現。以往行走100公里要9.1公升汽油，現在只需7.3公升，大大減低油耗約20%。以$14/L油價計算，都係$1一公里。</p><p>新增跑格Sport掣</p><p>外表一向斯斯文文嘅C250，換血後更換上運動Look示人，全套AMGSportsPackage上身，令外形更富動感，加埋17吋AMG鋁合金輪圈、頭尾燈及霧燈設計上嘅配合，一副猛男模樣。運動Look當然唔係虛有其表，0至100公里只需7.5秒，比換血前更快。再啟動全新嘅Sport模式，懸掛更硬朗嘅跑車操控感立刻表現。310Nm扭力可喺低於2,000轉時輸出，令人估唔到佢只得一個1.8公升嘅細心。血統升級，但價格不變，特惠期間，銀底油（MetallicPaintwork）更可以獲免加錢優惠。有名有樣有實力，魅力沒法擋。</p><p>規格</p><p>引擎：1,796cc直4渦輪增壓<br>馬力：204hp/5,500rpm<br>扭力：310Nm/2,000-4,300rpm<br>傳動：五前速自動波，後驅<br>售價：$473,500<br>查詢：仁孚行（28957339）</p></body></html>