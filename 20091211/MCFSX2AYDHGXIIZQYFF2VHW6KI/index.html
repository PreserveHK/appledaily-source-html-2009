<html><header><meta charset="utf-8"><title>光豬Snoopy　潮爆富貴門</title></header><body><h1>光豬Snoopy　潮爆富貴門</h1><p>說起Snoopy，搶閘彈出的印象必是當年M記換公仔，全城如何瘋狂，為了儲齊幾十隻Snoopy，直情要公仔不要食物，情景何其壯觀！<br>事隔應該有十幾年，沙田新城市廣場內為Snoopy六十大壽，搞了個藝術展館×珍藏展，前者與時裝名師Crossover，後者則用復刻版手稿搶客。<br>究竟想當年到M記排隊嘅人，會唔會為Snoopy而聚首一堂呢？<br><br>記者︰吳美美<br>攝影︰楊錦文<br>Model︰KathyCheung@Starzpeople<br>Makeup︰WillOr（http://hk.myblog.yahoo.com/willormakeup）<br>Hair︰Celia</p><p>來自羅浮宮的Snoopy</p><p>諗起都覺得搞笑，Snoopy着VivienneWestwood超Grand衫、Dolce&amp;Gabbana晚禮服、MaryQuant格仔裙，一諗起平時無乜着衫的Snoopy與Fashion拉埋一齊，即時覺得大纜都扯唔埋但又想快啲睇到喎。<br>不過，搞笑唔代表唔矜貴，今次公開展出的28套Snoopy藝術珍藏展品，隻隻手抱公仔咁大，都是由法國羅浮宮展覽館移師過來。再由當代最出名的時裝設計師，為身高19吋高的Snoopy及其妹妹16.5吋高的Belle設計打造，屬國際級藝術珍品，現時收藏在樓高20呎的歐陸式藝術展館內。大家要留意，除了館前有Snoopy外，館後都有擺放，千祈唔好睇漏眼！</p><p>下次着LV着Chanel</p><p>原來，之前的時裝設計師只屬先頭部隊，隨後仲有LV、CdG、Chanel、Hermès等等大牌子排住隊服侍Snoopy大老爺。全因一向服侍慣大牌的13位全球最頂級插畫及設計師，都為是次集中火力，各自為Snoopy的body設計新模樣，究竟會唔會係Monogram版Snoopy定Tweed褸披身的Snoopy？<br>答案都放喺400呎的巨型國際棋盤上，等你自己慢慢睇。</p><p>世界插畫師22吋Snoopy傑作</p><p>重溫六十年狗狗路</p><p>呢一環，相信都會估到，足足經歷60年人生，點都要重溫自己過去，展覽中就有幾百件60年來的經典Snoopy收藏品，其中更有作者CharlesSchulz的私人博物館借出館內珍藏的一系列美國探月40周年紀念版太空Snoopy公仔，以及太空裝束打扮的Snoopy錢罌，作首次公開展覽。另外，展覽館內亦會展出1950年10月2日首次刊登的《花生漫畫》復刻版手稿、25年前本港首本Snoopy漫畫、以及在內地率先推出的一套十本、刊登所有Snoopy漫畫的《Snoopy典藏漫畫全集》。至於小記就最鍾情六十年代Snoopy古董相機，同七十年代的波鞋飾物，懷舊feel之餘，仲做得幾可愛。</p><p>Snoopy60周年聖誕珍藏展</p><p>日期：2009年12月10日至2010年1月3日<br><br>時間：中午12時至晚上10時<br><br>地點：沙田新城市廣場1樓羅馬圓形獻技場（珍藏展）、3樓拱形玻璃天幕廣場（珍藏藝術館）</p></body></html>