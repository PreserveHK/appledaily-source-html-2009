<html><header><meta charset="utf-8"><title>扮地櫃玩大佢!　iPod傢俬</title></header><body><h1>扮地櫃玩大佢!　iPod傢俬</h1><p>玩iPod、癲到將佢融入傢俬中！會唔會係走火入魔呢？講緊係剛打入本港嘅影音品牌Geneva，來自瑞士，仲係「新牌仔」，歷史問題唔重要，事關佢只專注發展iPod同iPhone等潮界音響領域，已推出嘅產品由三千至三萬都有，若然夠子彈，自砌一屋iPod傢俬都仲得！<br><br>記者：陳國輝　<br>攝影：伍慶泉　<br>Model：Isis@PureModels</p><p>XXL2.1結合電視櫃</p><p>iPod音響，幾百、幾千多到爛，但質素好參差！Geneva能否殺出一條血路呢？<br>試玩旗下最勁揪嗰部iPod電視櫃，真係嘆為觀止。名如其形，佢叫做XXL，重量達80kg，要兩三個人先搬得起！最爆係內嵌式2.1設計，配置高音及中音各兩組單元，隔籬仲有隻12"超低音炮；至方便係佢內置埋數碼混音器，唔使額外買多部Amp，只要將遊戲機、機頂盒等駁到櫃後輸入插口，就可以直出聲音。<br>可能你會覺得花三萬蚊買個「櫃」，幾天價！但XXL造工絕對講究，起碼佢解決咗嵌入式音響最致命嘅問題，就係播歌時經常產生嘅噪音，記者現場試聽，除留意到本身嘅冷氣機雜聲，運作時基本好靜，再講，XXL採用ClassD混音器，慳電之餘，長時間開着都唔覺得熱。</p><p>Profile</p><p>特點：iPodDocking、CD播放、2.1環迴立體聲、高中音/6單元、12"超低音、內置數碼混音器、1組Video及3組Audioline-in、FM收音機<br>體積：169×48×53cm<br>重量：80kg<br>顏色：黑、白</p><p>S迷你版玩ClickWheel</p><p>玩唔起咁貴嘅XXL？唔緊要！亦可轉玩細碼——S，稱得上做S，除咗機價只係XXL十分一外，體積亦大大縮減。瘦身後飛走CD，同時得番兩單元，要一次過處理高中低音各種效果，要求一定要降低，但佢有樣好，就係機面上配置iPod獨有嘅ClickWheel操作，揀歌或調校大細聲，輕輕力轉動手指就搞掂，方便之餘最重要係融合iPod設計，型！</p><p>Profile</p><p>體積：23.5×14.1×18.5cm<br>重量：3.35kg<br>顏色：黑、白、紅</p><p>XL扮郵箱食CD</p><p>講到音色最靚，可能係呢款XL！佢屬於Geneva系列中體積較大嘅成員，如果配用紅色機身，隨時俾人當係郵箱都唔奇。先講用料，XL全身採用實木，比起坊間採用嘅金屬甚至塑膠殼，肯定靚聲好多；另外，佢仲內置6組單元，包括1對1"高音、1對5.25"中音以及兩個8"低音，只可惜佢無咗獨立低音炮，但試聽時感覺都好炸得，支援iPod同時，亦支援CD。</p><p>Profile</p><p>體積：55×61.3×37cm<br>重量：38kg<br>顏色：黑、白、紅</p><p>查詢：MiroSound&amp;Vision（25215999）</p></body></html>