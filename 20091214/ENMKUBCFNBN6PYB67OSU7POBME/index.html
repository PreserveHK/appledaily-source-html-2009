<html><header><meta charset="utf-8"><title>AGS必玩　GT5炒甩車門</title></header><body><h1>AGS必玩　GT5炒甩車門</h1><p>聖誕節無地方去？記住今個月24日開始嘅亞洲遊戲展2009（AGS），可以入場大玩新遊戲，今年嘅AGS都仲係SONY玩晒，並且分有9大遊戲主題區，可以率先試玩包括《GT5》在內超過百款遊戲。今年SONY仲拉埋本地網絡遊戲商參與，玩完PS3仲可以過去打吓OnlineGames，節目夠豐富喇啩！<br><br>記者：許福合　攝影：周旭文</p><p>勁搶軚</p><p>等了又等，《GT5》終於推出有期喇！暫定係下年3月推出，斷估唔會甩底啩！而可以在AGS上試玩嘅《GT5》就確實已經抵港，同往年一樣，又會擺幾個車架供機迷揸番兩轉。雖然唔係完成版，不過期待大作當然要試吓，軚盤用GTPro，玩《GT5》可享受到搶軚同回軚嘅效果，雖然這點唔係新嘢，不過試玩時好容易就會因為回軚而炒車，而據講今次會加入車身損壞嘅玩法，更話會有炒到飛甩車門嘅情況。</p><p>揸新法拉利</p><p>睇過畫面，毫無疑問《GT5》將會係畫面最靚嘅賽車遊戲，無論係車面或路邊嘅倒影，都做得相當細緻，加上依據真車數據而收錄在內嘅跑車，雖然提升了控制難度，但唔係一味畀油就跑得贏，又無咁單調。當中最愛火燄紅嘅法拉利458Italia，據講09年才亮相，但在《GT5》已經任你揸，易揸又夠馬力。遊戲提供街機同GT模式，前者類似街機，而GT模式就係傳統玩法，要考牌及參加錦標賽等，賽後記得睇番Movie，真係好似電影Trailer一樣！<br><br>推出日期：2010年3月</p><p>必試新Games<br>PS3<br>StarOcean4：TheLastHopeInternational</p><p>PS3版追加3DCG版角色介面，玩家可依照自己喜好切換2D動畫版與3DCG版造型。<br><br>推出日期：2010年2月</p><p>SonicandSEGAAll-StarsRacing</p><p>玩法其實與孖寶賽車相似，不過會使用Sonic及SEGA著名角色。<br><br>推出日期：2010年2月</p><p>LostPlanet2</p><p>故事係上集10年後，今集會加入戰役合作模式，玩家可參與4人合作戰鬥。<br><br>推出日期：2010年2月</p><p>PSP<br>MetalGearSolid：PeaceWalker</p><p>除咗單獨潛入嘅玩法外，今集更會提供PSPadhoc，對應4名玩家連線合作完成任務。<br><br>推出日期：2010年3月</p><p>全民網球</p><p>全民系列又一新作，今次係打網球，同樣有可愛角色同道具等你拎。<br><br>推出日期：未定</p><p>KingdomHearts~BirthbySleep</p><p>採用近似PS2版嘅戰鬥系統，可自由設定上百種魔法指令，保留有戰鬥爽快嘅特點。<br><br>推出日期：2010年1月9日</p><p>掃貨Jetso</p><p>入場購物掃貨梗係有Jetso，其中最吸引係PSPWinningEleven2010限量套裝，首2名買家可以獲得美斯同托利斯簽名嘅足球同波衫，真係排通宵都值番！</p><p>亞洲遊戲展×香港網絡遊戲展2009</p><p>日期：12月24日至27日<br>地點：香港會議展覽中心5號館<br>時間：上午10時至下午8時<br>票價：$25<br>網站： http://www.asiagameshow.com </p></body></html>