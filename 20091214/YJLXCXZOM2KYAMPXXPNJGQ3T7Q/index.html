<html><header><meta charset="utf-8"><title>夠Car事：鯨吞1,690公升　五代街霸晒胸襟</title></header><body><h1>夠Car事：鯨吞1,690公升　五代街霸晒胸襟</h1><p>唔係Facelifted小改款，新世代掃把佬回歸，惡樣霸氣返晒嚟。早前試過第五代LegacyGT，呢位有江湖地位嘅車壇大佬輩，再度變陣成SUV，外形依舊威武，尾廂空間最大可達1,690公升，絕對係胸襟廣闊嘅街霸。<br><br>記者：徐影龍　<br>攝影：陳陶鈞<br>Model：Kitterick@PureModels</p><p>GT內櫳空間暴增</p><p>Subaru向有街霸美譽，身為五代大佬，呢款Outback版可謂跟同門GT版完全兩回事。GT版似着住西裝嘅任達華，斯斯文文但你絕不敢侵犯；而Outback版定位係SUV，加大胎軨、升高懸掛，令車身增高不少，配襯18"合金軨，擺明高你一截，就如做咗揸Fit人嘅張耀揚，同一條馬路並排你都唔敢對佢眼望望，絕對霸氣十足。Outback保存到跟GT一樣嘅內櫳，但尾廂空間大幅加碼，當然唔少得時興嘅百變座椅玩法，放低尾排打通尾廂後，空間容量達到1,690公升，擺十幾個紙皮盒簡直濕濕碎，呢啲就係ManPower喇。<br>動力方面跟GT版一樣，採用2.5L水平四汽缸引擎，但既然定位為SUV休旅車，火氣亦毋須太過剛烈，所以不設Turbo，馬力為167匹，配搭CVT無段變速波箱同軚波撥片，基本上已毋須怕人踩場挑機。</p><p>收火更實用</p><p>內櫳繼承五代Legacy闊落＋真皮軟熟座椅血統，金屬感重嘅中控台及內門側襯飾，令整個感覺更豪華舒適，而且車價30萬有找，已經包攬唔少豪華裝備，如HID頭燈、10方向連記憶電動座椅、後排獨立冷氣、白色冷光錶板、無匙系統等，比同車價SUV更為抵玩吸引。<br>雖然內櫳跟GT版近乎一模一樣，不過兩者車格上仍有分別。GT版有Turbo及SI-Drive動態系統，而Outback版就實用掛帥，火氣係無咁猛，但最重要係比GT版足足平5萬蚊，仲要再加送軚盤控制藍芽裝置、落雨感應自動着水撥等，其實已經相當抵玩。同樣係五代Legacy，兩個版本一文一武無話邊個叻啲，點揀就要睇你係吳啟華定黃德斌喇，當然，若你似呂良偉咁叠水，咪一次過買晒兩架囉。</p><p>SubaruOutback2.5<br>引擎：2,457cc水平四汽缸<br>馬力：167ps/5,600rpm<br>扭力：23.4kg-m/4,000rpm<br>傳動：CVT無段變速連+/-波箱，四驅<br>售價：$298,000<br>查詢：Subaru灣仔陳列室（25112727）</p></body></html>