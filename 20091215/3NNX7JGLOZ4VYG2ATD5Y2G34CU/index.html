<html><header><meta charset="utf-8"><title>歪!Fire!：越出名衰得越大鑊 - 青蛙仔</title></header><body><h1>歪!Fire!：越出名衰得越大鑊 - 青蛙仔</h1><p>不少人話，在娛樂圈打滾的，冇個好人，唔係衰呢樣，就係衰嗰樣。我不清楚娛樂圈是否如傳聞所講，但可以講句，體壇似乎比娛樂圈更複雜，越出名的運動員，衰得越大鑊。<br>活士鬼混事件，震驚全球，更因此而要無限期告別高爾夫球壇，以挽救婚姻及事業。男性體育明星四周圍搞搞震，本來沒甚麼大不了，就正如C朗，呢位皇馬球星無女不歡，爛滾到爆，不過這反而成為他的特色，所以容易被人接受。但活士唔同，未出事之前他擺出一個好兒子、好丈夫及好爸爸的形象，如今被踢爆不斷背妻偷食，而且衰到連四仔明星及餐廳侍應都啱，難聽的說，他根本是「唔理好醜，但求就手」。一句講晒，衰咗唔抵可憐。<br>至於京奧8金泳手費斯亦唔見得比活士好，衰醉酒駕駛、爛賭及食大麻。職棒選手邦斯就認透露服食禁藥增強表現。另外，網球名宿阿加斯仲衰，自揭瘡疤說曾經「食冰」；原本我都幾喜歡他及其妻子嘉芙，但如今對他們多了一個問號：究竟他們會否做了毒品拆家。<br>任何人做錯事，總會歸咎於壓力，他們亦如是。我明白他們站在所屬項目的最高位，壓力一定很大。但壓力人人有，相信窮人的壓力肯定比他們大，至少他們毋須為三餐而擔憂。人們經常批評中國的體壇問題多多，特別是足球，幾乎場場都是假波。不過，美國的體育明星一個個出事，而且一宗比一宗震撼，看來他們的問題似乎更嚴重、更值得正視。<br>文：青蛙仔</p></body></html>