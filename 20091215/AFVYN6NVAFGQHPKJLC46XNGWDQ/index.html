<html><header><meta charset="utf-8"><title>夠Car事：學佢閃爆燈</title></header><body><h1>夠Car事：學佢閃爆燈</h1><p>女仔愛閃因為靚，男仔愛閃因為誇，唔少男女車主都會幫自己架心愛汽車貼滿水晶粉飾一番。不過講靚講誇，一定唔夠圓方呢架BenzSLK200，全車貼滿288,888粒Swarovski水晶，真係閃到人暈，收視爆晒燈。睇見如此閃爍燦爛嘅場面，實在令人有衝動效法，閃住過聖誕。<br><br>記者：許維雅<br>攝影：林栢鈞、楊錦文<br>Model:Debbie@Puremodels</p><p>近30萬粒水晶裝身</p><p>BlingBling熱潮今年冬天特別爆，擺放喺ELEMENTS圓方呢部水晶Benz肯定有份將熱潮升溫，車身鑲滿咗288,888粒Swarovski水晶！買車、水晶連手工合共花費過100萬元，前後用咗接近一個月時間完成鑲嵌。呢項大工程其實係由專門批發晶石嘅HoneyAccessories製作，今次係佢哋首次以立體形式作水晶鑲嵌設計，據負責人湯先生透露，最困難嘅地方就係鋪排：「水晶數量唔係問題，因為有4至5個人幫手貼水晶。最難係組織同計劃成架車啲水晶點鋪排，因為呢架係跑車，水晶嘅橫線條要有放射性效果，令視覺上有跑嘅感覺。」佢哋嘅手工的確了得，整架車用了四種不同大細尺碼嘅水晶鑲貼，水晶排列得整齊有序，水晶縫隙之間更灑上銀粉，令效果更閃。可惜HoneyAccessories只做批發生意，車主想搵湯先生出手獻技睇怕可能有啲難度。
</p><p>逐格閃你睇</p><p>水晶BenzSLK200展覽<br>地址：ELEMENTS圓方「火區」<br>查詢：27355234</p><p>有樣學樣</p><p>圓方部水晶車咁爆，係咪都想有樣學樣？就先嚟同大家格吓價先啦！我哋請嚟師傅仔Keith講解吓貼Swarovski水晶嘅收費。Keith亦會幫水晶SLK各部份估吓價，等大家想照辦煮碗都心中有數。當然，如果懶得左貼右貼，一樣有簡易閃爍法。</p><p>大粒貴細粒閃</p><p>Keith話通常為表均真，水晶價錢一般都係逐粒計，「收幾錢都仲要睇埋水晶嘅Size，當然越大粒越貴，2.9mm以下嘅白晶就最平，連手工費收六毫一粒，有顏色就再貴啲。不過越細粒就越閃，當然用嘅水晶數量亦越多。」
</p><p>幫你格價<br>a.側鏡</p><p>水晶size：2.8mm及4mm<br>約$1,500/each</p><p>b.波箱
</p><p>水晶size：2.8mm及4mm<br>波棍外框：約$200<br>波棍：約$450</p><p>c.錶板
</p><p>水晶size：2.8mm及4mm<br>圓形外框+圓錐形body：約$2,500/each</p><p>Keith作品</p><p>BlingBling飾品選擇多
</p><p>除了可以在汽車各部份貼水晶，一些水晶汽車精品都可以加強BlingBling效果，算係最方便快捷嘅方法。最出名嘅要數日牌DAD，有多款獨特設計，加上用Swarovski水晶鑲嵌，所以售價較貴仍大受歡迎，可惜獨欠車主最愛嘅品牌車章。</p><p>查詢：台日汽車用品公司（23924244）<br>Keith水晶黏貼（97238010）</p></body></html>