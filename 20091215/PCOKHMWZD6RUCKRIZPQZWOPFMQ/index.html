<html><header><meta charset="utf-8"><title>男人鱉壯陽　女人多膠原</title></header><body><h1>男人鱉壯陽　女人多膠原</h1><p>女人有諸多法寶養顏補身，男人滋補首選當然是野味，據講山瑞更是強身補腎壯陽妙品，男人至寶；而山瑞裙邊更蘊含豐富骨膠原，抗皺養顏，女人同樣至愛！<br><br>記者：梁美甜<br>攝影：陳盛臣、譚盈傑<br>Model：Kinki@zmodel.com</p><p>裙邊肥厚多膠原蛋白</p><p>山瑞全名為山瑞鱉（音：別），屬肉食性爬蟲綱、龜鱉目、鱉科，牙齒鋒利，那麼，山瑞即是水魚？是也不是。兩者雖屬同類但品種有別，山瑞體形較大，裙邊（甲背邊位的軟組織）更加有肥厚膠質，含豐富膠原蛋白，食療功效更高，具滋陰補腎、強身補血等功效，而膠原蛋白更是美膚之寶。桃李中菜廳最近就推出幾款男女皆宜的「冬日滋補菜」，用上野味作菜熬湯。當中一道紅燒山瑞煲，採用梧州野生山瑞，取裙邊、手、腳部份先炸至七八成熟，再以炸香了的原粒蒜子、葱段起鑊，加入冬笋、燒腩肉、冬菇等爆炒，注入柱侯醬、上湯等燜製。原本半透明的裙邊件燜後入味非常，夾起一件，心理感覺就是夾起一大片膠原，食落肚好似比敷mask更實際！</p><p>歐德宏師傅：
</p><p>「山瑞裙邊含膠原最重，量小珍貴，炒製之後都好爽滑。甲背及手腳就多用作燉湯。」</p><p>紅燒山瑞煲$420/四位用</p><p>用料多，山瑞件都有十多件，配以當造冬笋、冬菇、燒腩肉、蒜子等燜成，裙邊入口嫩滑肥美，手腳肉厚有咬口。</p><p>松茸淮杞燉山瑞$420/四位用
</p><p>甲背、裙、肉、胸、腳大兜亂，配以松茸、淮山、杞子等隔水燉足五六小時而成。甲背事先汆水去衣，令燉湯清澈濃郁。</p><p>其他補菜<br>川貝陳皮老薑燉鱷魚　$380/四位用</p><p>採用泰國鱷魚扒，配以15-20年陳皮、老薑、金華火腿等隔水燉足四小時。具平喘化痰、止咳潤肺之效，最合冬天例有兩聲乾咳的我。</p><p>鐵板黑椒燒汁黃麖柳　$180/四位用</p><p>採用法國或瑞士黃麖大髀肉，起骨切件醃過後煎香，再加入師傅調配的黑椒燒汁，汁香惹味卻又無搶去肉味。補氣又暖胃。</p><p>桃李中菜廳（23134225）<br>尖東麼地道72號香港日航酒店2樓</p><p>$68重料雪蛤燉雞
</p><p>秋冬天氣乾燥，人dry，男女老幼都需要潤一潤，最方便簡單莫過於飲啖滋補湯，帝玉庭新推出多款秋冬滋補頭啖湯，每日輪流推出兩款。原個椰青燉雪蛤竹絲雞乃餐廳最新湯水，原個椰青奉客，以甘肅林蛙取出雪蛤，加上四分一隻竹絲雞，一位用胃口小一點單一個燉湯都已好夠飽，最筍是每個湯內都有差不多一両雪蛤，用羮盛起，滿滿一匙羮，用料足兼酒店級數，定價$68，抵！</p><p>原個椰青燉雪蛤竹絲雞　$68/位</p><p>雞、雪蛤之外，還加入靚級數金華火腿浙江冬腿，令燉湯更甜、味道更豐富。</p><p>花膠菜膽清燉三寶$68/位</p><p>花膠、竹笙、菜膽合稱三寶。花膠以巴西扎膠先蒸再燉，膠身才不會燉至爛茸，還夾得起來，花膠足八錢，即差不多成両花膠一位。</p><p>無花果燉山斑魚　$168/四位用</p><p>淡水山斑魚，原條約六両重，煎香去腥後加入無花果、新鮮雞腳等以清水燉足三小時，清甜潤喉。</p><p>帝玉庭（26943939）<br>沙田白鶴汀街8號帝都酒店1樓</p></body></html>