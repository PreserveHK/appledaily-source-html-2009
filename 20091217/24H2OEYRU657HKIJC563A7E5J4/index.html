<html><header><meta charset="utf-8"><title>黑男人白女人 - 左丁山</title></header><body><h1>黑男人白女人 - 左丁山</h1><p>意大利總理布魯斯科尼俾抗議人士（疑是神經漢）用硬物擲中，弄得滿面鮮血，鼻折牙甩。堂堂一國總理，搞成咁狼狽，佢啲保鑣難辭其咎。因而想起，十二月十日學生衝上中大禮台示威之時，如果要擲蕉，唐司長及曾特首咪好容易中招？想落牙煙，好彩香港人唔會似歐洲人咁狂野啫。以美國保護總統嘅安全標準，奧巴馬一定唔會被人羣包圍，由此觀之，歐洲係比較自由啲嘅。<br>思想方面，亦係歐洲自由啲，試睇吓，老虎活士大玩一夜情，妓女情，因太太砌佢，弄出小車禍而完全曝光，卒之話要無限期退出高爾夫球比賽，廣告贊助商走頭。私人嚟講，收入損失慘重，對高爾夫球壇嚟講，亦係慘情，冇咗活士，啲高球賽事電視收視率實跌啦，現場觀眾亦會少咗，直情係另外一場金融海嘯。<br>意大利法國就唔同呢，布魯斯科尼愛拈花野草，情婦無數，開會時公然靚女，對性事有興趣過公事，但係佢嘅私生活完全冇影響佢嘅民望噃，一於總理我自為之。法國總統薩爾夫齊以前夫妻同搞婚外情，現任太太不知有過幾多情人，但法國人亦唔理。反之，老虎活士就大件事咯。</p><p>一位黑人評論員在電視台話活士惹人反感之一個原因，係女性黑人好唔高興佢。美國黑人大有成就者（奧巴馬例外），好鍾意娶白女人，情婦亦係白女人，令黑女人感到不是味兒，妒火中燒。經呢位男黑人評論員一講，咦，係噃，到目前為止，報紙上所見嘅活士「情婦」，全部係白女人，冇一個黑婦，唔怪得呢位評論員話，黑人唔鍾意活士，白女人同情活士太太（瑞典白女人），白男人就眼紅黑色活士咁風流玩白女人。唉吔吔，呢味嘢原來同膚色咁有關係，唔怪得活士事業不死，不足以謝天下（美國）。一位日本男士係活士球迷，對此大惑不解，對左丁山講：「呢啲事好平常啫，我地睇活士係睇佢打波，唔係睇佢有幾多個一夜情人！」左丁山突然醒起，東京六本木有好多黑人企街，問佢為何如此？日本朋友話：「絕大部份係尼日利亞人，到東京名為讀書，實則兼職，做保鑣、派傳單、媾日本女，我哋冇眼睇！」佢話不少日本女士對黑人情有獨鍾，會自動勾搭，自願獻身，令佢哋日本男人好激氣喎。</p></body></html>