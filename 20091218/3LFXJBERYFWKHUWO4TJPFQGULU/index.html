<html><header><meta charset="utf-8"><title>隔牆有耳：康泰老闆放心交棒 - 李八方</title></header><body><h1>隔牆有耳：康泰老闆放心交棒 - 李八方</h1><p>康泰旅行社老闆黃士心半退休，大把時間刨馬經，偶然技癢，明年農曆年親自帶團東加勒比海11天豪華郵輪之旅，坐全球最新最大嘅海洋綠洲號（OasisofTheSeas），雖然團費包稅最少四萬幾蚊，不過一早爆滿，原本收40幾個客，結果收咗123個客，好多人自願加多兩萬蚊升呢住靚房。</p><p>團友加錢升呢</p><p>至於黃士心，則住全船僅25個嘅皇家複式套房，另外兩組客人唔執輸，畀多一倍團費都要升呢，以八萬蚊價錢，享受住海上複式套房嘅滋味。<br>黃士心有閒情遊山玩水，因為兒子黃進達Jason幫到手，呢位太子爺最近以651票歷來最高票數當選旅遊業議會理事，好多人以為佢係因父之名，黃士心卻話個仔先斬後奏，「佢決定參選先同我講。」Jason參選好認真，好似選議員咁，竟然逐間旅行社「洗樓」拉票。咁落力，太子爺似乎志不在旅遊業議會個位喎，角逐旅遊界議員都得啦。不過黃士心話Jason要全力發展新加坡業務，康泰在當地每年營業額過千萬港元，「當地人越嚟越鍾意外遊，好有潛力。」</p></body></html>