<html><header><meta charset="utf-8"><title>星光幫亢帥克失戀王唱出傷痛</title></header><body><h1>星光幫亢帥克<br>失戀王唱出傷痛</h1><p>現年21歲、來自廣州的亢帥克為圓歌星夢，不惜劈炮唔撈，全程投入來港參加《亞洲星光大道》，雖然最終屈居亞軍，但他認為半隻腳踩入樂壇已當自己贏了。亢帥克還自爆演繹悲情歌是真情流露，皆因有大堆俾女飛的慘痛經驗。</p><p>雖說英雄莫問出處，但亞視主辦的歌唱比賽節目《亞洲星光大道》亞軍亢帥克，由報名至今都不介意自揭底牌，他直認參賽前曾在廣州做道路收費員，他日前說：「月薪好奀，只係得2,000蚊人民幣。參賽後我即刻辭工，成半年冇做嘢，全靠阿媽接濟。」他指參賽後一直朝三甲目標邁進，只許成功不許失敗，他說：「我投資咗好多，真係唔輸得。」</p><p>「俾啲女仔蝦」</p><p>為圓歌星夢，亢帥克先當量地官，每次由廣州來港參賽，都要向家人做伸手牌，銀包中也只有近千元零用傍身，不過亢帥克不覺辛酸，因為只要聽到評判的嘉許和觀眾的掌聲，身上打不死的細胞馬上復活。<br>天賦靚聲之餘，亢帥克後天也很努力，他說：「我試過不眠不休去練好隻歌，我會不停係咁聽，掌握當中技巧，之後將試唱錄音，自己再翻聽執錯處。我知唔夠瞓都好傷聲，好彩阿媽不時煲人參雞湯我補吓。」亢帥克雖然只是半隻腳踩入樂壇，但他已視做歌手為終身職業，他說：「我要唱到唱唔到為止，我把聲比條命仲重要。」<br>綜觀亢帥克參賽選唱的歌曲，全部都凸顯他聲音中充滿滄桑的味道，他也希望將來繼續發揮所長，為男生唱出失戀傷痛。21歲小伙子亢帥克的失戀經驗到底有幾多？他一臉尷尬說：「三次，我次次都係俾女飛，可能我唔識拍拖，對啲女仔太好，反而俾佢哋蝦。」</p><p>靜待天賜良緣</p><p>雖然如此，亢帥克對愛情還是有憧憬，希望將來找到自己最愛，他說：「我希望將來嘅另一半，一定要鍾意聽我唱歌，唔好嫌我食飯又唱，去廁所又唱，冲凉又唱，總之成日口噏噏，爭在發夢未唱埋一份。」與亢帥克對談，感覺到他也富幽默感，其實歌聲和笑聲都是冧女必殺技，看來他此刻身邊冇女，只是緣份未到吧。<br>採訪：比華利　攝影：陳順禎<br>服裝：TedBaker<br>場地：TheTartanBar（港威酒店）</p></body></html>