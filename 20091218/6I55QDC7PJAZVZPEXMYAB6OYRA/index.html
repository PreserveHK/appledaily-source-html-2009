<html><header><meta charset="utf-8"><title>青心直說：熊市來臨清倉過聖誕？ - 胡孟青</title></header><body><h1>青心直說：熊市來臨清倉過聖誕？ - 胡孟青</h1><p>大市連跌3日，100日線也告失守，好彩成交收縮，散戶患得患失，特別係持有內銀股的粉絲，心裏乾急着是否應該大清貨，沽清沽淨過聖誕。聽到聽眾，甚至電視台同事都大哭股喪的同時，腦裏即時響起郭富城名曲︰「我是不是該安靜的走開，還是該勇敢留下來，我也不知道那麼多無奈，可不可以都重來……」<br>買股票梗係唔同談戀愛，呢點亦係投資者要戒嘅惡習。多年來唔少人對思捷環球（330）有一份獨特情意結，就好比滙豐控股（005），因為佢哋兩隻都係陪着大家成長，幫補唔少家計，叻嘅甚至創業興家。可惜時移世易，長線投資唔係唔好，但經歷過金融海嘯，連大經濟學家都扯白旗投降，股市周期短之又短，投資者應改變策略，盡可能做花心蘿蔔，吸收各行各業資訊嚟分析大局，勝過死硬派追逐夕陽工業。</p><p>撈底不如買基建股</p><p>唔係話內地時裝市場係夕陽工業，只係唔明白，點解思捷幾年前一直強調要以歐洲市場為重心，當時確係風光過，賺歐元賺到手軟，亦係該股一大亮點。如今竟然又話歐洲業務短期唔會明顯改善，表示要重投神州大地懷抱，以近39億元喺華潤創業（291）手上買番內地合營公司嘅餘下權益，足足27倍市盈率，都幾貴。思捷主席高漢思夠膽死話，由於內地潛力大，作價高低與否唔重要。<br>好一句豪情壯語，未來增長動力，係咪真係有高先生講咁高？不如留意吓點解香港嘅EspritOulet生意亦唔係好得去邊，正店更唔多覺內地客嘅腳毛。<br>呢個正正係最好嘅反面教材，叫大家唔好咁盲目，此一時彼一時，唔當炒嘅板塊，你撈多少次底，都只係越撈越低。到底應唔應該沽貨清倉過聖誕？總之，只要一日仲有散戶問︰「係咪時候撈底買弱勢內銀股」，個市恐怕仲未跌完。小心駛得萬年船，既然坐咗艇而又有新錢，想撈底倒不如買基建股，因為累積跌幅已巨，以中交建（1800）落番7蚊邊，亦係眾多大基建股中毛利最高，現水平撈先真正真係「撈抵」。<br>胡孟青</p></body></html>