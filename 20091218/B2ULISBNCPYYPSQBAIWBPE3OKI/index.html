<html><header><meta charset="utf-8"><title>隔牆有耳：過氣中策顧問起爐灶 - 李八方</title></header><body><h1>隔牆有耳：過氣中策顧問起爐灶 - 李八方</h1><p>中央政策組非全職顧問通常任期一年就拜拜，幾十個中策組「退役」非全職顧問吹水成性，決定「另起爐灶」成立群策學社繼續噴口水。學社主席係中總副會長方文雄，副主席有14個，包括名嘴周融同大律師公會前主席袁國強，霍公子霍啟剛都有份。<br>周融笑言因為大家冇會開覺得「好失落」，所以埋堆，學社第一個議題唔係講政改，竟然係建議搞東涌杜鵑花節，指種500萬棵杜鵑花樹，刺激旅遊、消費，可以為香港每年創造逾三億元收入，仲話可以將計劃伸延至其他地區，區區有區花。<br>雖然八方孤陋寡聞，但都知民建聯沙田區議員楊祥利已牽頭舉辦五屆馬鞍山杜鵑花節，群策學社效顰喺東涌搞老翻花節，佢受寵若驚，話愛花人不妨合作咁話。</p></body></html>