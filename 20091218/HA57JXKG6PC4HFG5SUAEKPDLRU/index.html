<html><header><meta charset="utf-8"><title>魚缸暴炒族：寶威候0.58元買入 - 方星俠</title></header><body><h1>魚缸暴炒族：寶威候0.58元買入 - 方星俠</h1><p>資金流走憂慮未除，股海再散264點，失守100日線，收報21347。<br>打電話到經紀行「吹水」，問個市跌完未？講真，其實邊個會知。不過，身邊唔少老友呢輪減倉積極，即使並非等錢使，見個市咁樣衰，都情願沽定先，你沽我沽個個沽，個市想唔跌都幾難。<br>星俠曾話過跌市唔代表冇股炒，淡市中揀定心水愛股，趁調整收集，等大市氣氛回暖，就係投資回報收成時。<br>寶威（024）宣佈，以「20送9」基準分派華彩控股（8161），有關交易完成後，寶威差唔多將華彩股份全數派晒，華彩再唔係寶威聯營公司，華彩的綜合賬目亦毋須計入寶威綜合財務賬目之內，華彩業務徹底剝離寶威。不過，主席陳城依然以個人名義作為華彩單一大股東。<br>寶威上月初落實以5億元代價收購山東泰鑫51%股權，以現金及新股支付。山東泰鑫擁有超過7億噸磁鐵礦資源，並保證明年盈利不少於1.2億元。寶威近日高見0.70元，昨跌6%，收報0.63元，可待回試10日線約0.58元買入，首站目標0.80元。<br>方星俠</p></body></html>