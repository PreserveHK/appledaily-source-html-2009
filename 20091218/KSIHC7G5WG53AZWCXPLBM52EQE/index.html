<html><header><meta charset="utf-8"><title>夠Car事：LandRoverDiscovery4三秒變陣爬梯級</title></header><body><h1>夠Car事：LandRoverDiscovery4三秒變陣爬梯級</h1><p>全新到港嘅2010年版Discovery4除了馬力升級，仲跟RangeRover一樣加上新一代地形反應系統及環迴鏡頭。當我正頭痛該如何展示呢部Off-Road王嘅實力，慶幸有LandRover代表金口一開：「不如揸佢爬梯級畀你影相！」隨即㩒掣，三秒變陣，一下子就爬上三級石梯！<br><br>記者：許維雅　<br>攝影：譚盈傑<br>Model：Tiffany@Z.models</p><p>㩒兩㩒即爬</p><p>打開外國汽車雜誌，睇見四驅車可以大展身手攀山涉水，顯示真正實力，真係羨慕到極。家2010年版Discovery4換上新一代地形反應系統（TerrainResponseSystem），備有草地、石路等5種行車模式，只可惜喺香港似乎甚少用武之地。好彩上到飛鵝山山頂發現一條只有幾級嘅小石梯，都總算可以小試牛刀。<br>將地形反應系統調校到「石路」模式，然後利用全新主動式懸掛系統將車身升至最高，半邊車身輕鬆駛上呎半高嘅石梯，三秒完成任務。而四輪亦透過智能控制保持平衡，即使車身傾側至45度，感覺仍穩如泰山。當然同樣係新增嘅環迴鏡頭亦出一分力，車身四周嘅五個鏡頭齊齊幫你睇位，攀爬就更得心應手。</p><p>大力唔野蠻</p><p>新一代嘅Discovery4有電油版及柴油版，兩者皆換上全新更強引擎。電油版就用上5公升V8引擎，最大馬力輸出375匹，扭力510Nm。雖然欠缺RangeRover嘅Supercharged輔助，但力量已經十分澎湃，咁龐大身形嘅四驅車，0-100km/hr加速只需7.9秒，真係一啲都唔嘢小。而綜合油耗亦只係每100公里用14.1公升汽油，一樣有資格進入高輸出、低排放嘅環保新世紀。上落飛鵝山大斜路固然毫無難度，若然行駛更斜嘅凹凸山路，更可以啟動HillDescentControl幫手，自動調節迫力及車速，唔會大大隻得鋪蠻力，安全至極。配備方面，雖然始終跟RangeRover難以相比，但內櫳仍然令人感覺豪華，更勝在有7座位，後排摺椅嘅設計一樣美觀夠型格，獨立音響插頭等設備通通有齊。只係以RangeRover約一半嘅價錢，相信唔少人都會選擇感覺更Sport、坐得更多人嘅Discovery4加入Off-Road嘅行列。</p><p>規格</p><p>引擎：4,999ccV8<br>馬力：375bhp/6,500rpm<br>扭力：510Nm/3,500rpm<br>傳動：6前速自動波連+/-，四驅<br>車價：$870,000<br>查詢：27132383（LandRoverHK）</p></body></html>