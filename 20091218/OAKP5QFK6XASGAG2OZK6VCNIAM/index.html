<html><header><meta charset="utf-8"><title>求驗客手記：6項賽事全入波　柏度勁過中MarkSix - 求驗客</title></header><body><h1>求驗客手記：6項賽事全入波　柏度勁過中MarkSix - 求驗客</h1><p>巴塞隆拿前日喺世冠盃反勝阿蘭特3:1，勇闖決賽，戰果唔震撼，震撼嘅係巴塞新星柏度洛迪古斯埋齋，成為史上首位一年內，喺6個官方比賽（西甲、歐聯、世冠盃、西盃、西超盃、歐超盃）都有波入嘅球員，純粹計呢樣，連前輩美斯、伊巴謙莫域同埋沙維都冇佢咁威，難度亦都同中六合彩有得揮。</p><p>史上第1人哥帥大讚</p><p>呢個22歲小子，前日喺67分鐘禁區內接應恩尼斯達妙傳後為巴塞埋齋，完成呢個能人所不能嘅壯舉，賽後自己就眉飛色舞咁話：「我感到榮幸，之前冇諗過可以做到。我會將今場着嘅波衫送畀家人，老實講，我比賽時只係以平常心面對，靜候機會。」<br>後生仔名垂千古，首先應該多謝嘅自然係畀機會佢嘅教練哥迪奧拿。後者對柏度洛迪古斯讚不絕口：「佢當然係一個潛質優厚嘅好球員，而呢個紀錄係屬於全隊球員，但都要佢把握到至得。」我求大俠當然唔偏心淨係講呢個新星，呢場波巴塞贏得，講到尾都仲係靠美斯。來自墨西哥嘅阿蘭特開波5分鐘，就由古勒莫洛查士閃電入波，意外咁領先，而巴塞30分鐘後由布斯基斯近射得手扳平。</p><p>巴塞決賽鬥學生隊</p><p>好喇，輪到美斯發威，由於佢嘅足踝傷啱啱好番，所以呢場波到52分鐘至落場，結果落場1分鐘後就即入波，接應伊巴謙莫域嘅傳送後，推過埋對方門將射入。隊友伊巴讚佢呢個入波重要（即係讚埋自己啫），而有西班牙報章更加用「偉大」嚟形容佢。巴塞贏波後將於周六同學生隊爭冠軍，到時就睇美斯同阿根廷同胞華朗點大鬥法啦。<br>巴塞唯一失意人要算係恩尼斯達，巴塞因為佢喺比賽中拉傷腿肌，決賽都唔使預佢喇。</p></body></html>