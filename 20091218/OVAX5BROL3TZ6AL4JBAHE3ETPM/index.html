<html><header><meta charset="utf-8"><title>多指引多成本 - 左丁山</title></header><body><h1>多指引多成本 - 左丁山</h1><p>參加新城財經台「香港經濟峯會2010」，見到好多朋友，峯會每年由滙豐全力策動，故此會場內有唔少滙豐客戶，其中一啲與左丁山老早認識。碰到一位廠家C，問佢生意近況如何！佢話：「唔死得，捱完一年海嘯之後，啲單慢慢返番嚟，雖然利錢不如理想，有單總係好過吃白果。」其實廠家C老早搵長咗，今天將間廠關門佢都夠享三代，但係廠家C話做開總係要做，養住一班職員工人，唔使蝕入肉佢都想繼續下去。去年冇單之時佢甚為得閒，有時間周圍行就弊咯，買咗幾手ELN，接貨後到家都未返家鄉，左丁山笑佢：「使唔使上街示威，抗議銀行誤導呀？」廠家C講：「儍嘅咩，其實我自○三年開始玩ELN，賺過唔少，○八年一次過輸番晒而已，唔可以怨銀行嘅。要怨嘅就係現在去銀行買產品，一定要聽一番風險評估，要錄音，攪到鬼咁煩。銀行產品經理一邊講，我就一邊睇《蘋果日報》，到佢講完，錄晒音，我就簽字作實，邊處有心機聽位經理稟神吖。」<br>呢啲人唔使金管局指引保護嘅，但全世界監管當局都話要收緊條例，偏重保護投資者，一味增加銀行成本，至於效果如何，從不見有人分析研究，硬係認為越多條例越多指引越好；或者真係有用嘅，但金管局或者應該撥款畀大學教授，對加強監管投資產品銷售之真正成本效益，做一番詳細、深入嘅研究。香港麥當勞之開山始祖伍日照博士（希望冇記錯）就曾經講過，做到百分之九十五完美，並不困難，但係要做到百分之一百完美，睇落似乎只係增強五個百分點，但成本之高會遠遠超乎想像，成本與得益不成比例。目前銀行銷售產品程序是否在此階段呢？</p><p>峯會演講嘉賓唔少，陳德霖預警資產泡沫風險，王于漸講人才競爭，指出香港人大陸人通婚數目日增，香港人口結構會有一番變化，李小加講港交所不怕外來競爭，曾俊華話「上善莫若水」，必須靈活多變，王冬勝講人民幣結算，各有見地噃，曹仁超就話2010年嘅黃金股市外滙都進入有波幅冇升幅階段，總之要順勢而行，熱錢來港就買貨，熱錢流出就夾貨，問題係大家有冇咁醒目啫。</p></body></html>