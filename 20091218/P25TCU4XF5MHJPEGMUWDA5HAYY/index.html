<html><header><meta charset="utf-8"><title>隔牆有耳：賭王保鑣送西裝去醫院 - 李八方</title></header><body><h1>隔牆有耳：賭王保鑣送西裝去醫院 - 李八方</h1><p>賭王何鴻燊留院至今日已經143日，呢排何家放風話賭王出院有望，趕住喺禮拜日澳門回歸10周年前返屋企，仲話想出席慶回歸活動。噚晚8點幾鐘，平時傍住賭王嘅幾個保鑣，送咗一袋名店連卡佛衫袋掛好嘅西裝去醫院，唔通係畀賭王試定靚衫出院？<br>保鑣含糊其詞不願透露西裝係咪賭王着，只係不停講：「唔使影啦。」不過，各房對賭王出院意向口徑不一，前晚四太梁安琪就話：「睇天氣啦，聽天由命。」認真大吉利是。到咗噚日佢同三太陳婉珍喺養和探完病，就改口：「唔知，你哋問主診醫生。」而三太、二太，以至二房揸fit人何超瓊，都一律唔肯回應。</p></body></html>