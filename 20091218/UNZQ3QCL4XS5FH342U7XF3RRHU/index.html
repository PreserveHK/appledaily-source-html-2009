<html><header><meta charset="utf-8"><title>RicohGXR積木任砌</title></header><body><h1>RicohGXR積木任砌</h1><p>換鏡再唔係單鏡專利！力玩輕巧型數碼相機嘅Ricoh，將推出可換鏡的GXR，並無採用現時嘅鏡頭系統，突破性地將鏡頭與感光片組成一個獨立配件，再無入塵問題之餘，換鏡方便如砌積木咁好玩，要影咩效果任你砌！<br><br>記者：許福合　<br>攝影：陳盛臣<br>Model：Suki@PureModels</p><p>鏡頭連感光元件</p><p>GXR絕對係近期話題DC，積木式換鏡系統已夠新意，更大突破係鏡頭內置感光元件，所以想知道相片解像度，再唔係睇機身規格，而係轉睇鏡頭；現時公佈有兩個鏡頭，A1250mm同S1024-72mm，就分別係1,230萬像素CMOS同1,000萬像素CCD。鏡頭中還配有獨立處理器，再因應鏡頭特性，配上感光元件，讓鏡頭在特定環境下更能發揮相機特性；另一附帶優點係絕對防塵，近乎密封嘅設計，安裝時只須對上接環，免除單反入塵嘅毛病。</p><p>潛力待發揮</p><p>港版GXR暫知同步有兩支鏡頭推出，代理表示計劃中會有3-4款鏡頭短期內應市；從網上得到消息，除鏡頭外，GXR更會推出硬碟、打印機等組件，只要接上GXR機身，就會成為不同類型嘅流動器材，即使只得GXR機身，原來都可以開機睇相，整個系統有極大發揮空間。不過衰在Ricoh玩獨家，短期內未必會第三廠商能推出兼容配件。</p><p>售價偏高</p><p>以往GR相機，係潮人心水之選，GXR無論插上A12或S10，總覺得無咗潮機嘅味道，大部咗啲啲。至於實際操作，就好睇你用哪個鏡頭，感覺上換鏡頭後，無論對焦、反應都變咗另一部機一樣。先講A1250mm鏡頭，定焦Macro，相質唔錯，不過對焦速度一般，而換上S10後，幾乎變成部GR，3倍光學變焦，對焦速度不錯，但屏幕有輕微雜訊。平心而論，GXR係好玩，不過最低入場費，機身加S10就要收$6,900，有點貴，仲唔夠玩，想買齊兩支鏡？收你$13,300！</p><p>鏡頭規格　A12</p><p>感光元件　1,230萬像素CMOS<br>焦距　50mm定焦<br>連拍　每秒4張RAW<br>短片　1,280×720P<br>感光度　ISO200/400/800/1600/3200	<br>價錢　$6,400</p><p>S10</p><p>感光元件　1,000萬像素CCD<br>焦距　24-72mm（3倍光學變焦）<br>連拍　每秒5張RAW<br>短片　640×480P<br>感光度　ISO100/200/400/800/1600/3200<br>價錢　$3,000</p><p>實試實影</p><p>論相質，以A12較為優勝，尤其作微距拍攝，Details出晒，相當唔錯。不過兩支鏡即使用ISO100/200拍攝，Noise都係多咗啲，唔多滑淨。</p><p>GXR機身規格</p><p>屏幕：3吋92萬像素<br>記憶卡：SD/SDHC（內置86MB）<br>體積：113.9×70.2×28.9mm<br>重量：160g<br>查詢：麗確（22925111）</p></body></html>