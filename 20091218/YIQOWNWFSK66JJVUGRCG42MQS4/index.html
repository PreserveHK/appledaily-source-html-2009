<html><header><meta charset="utf-8"><title>「演藝界多咗生力軍」o靚妹寸陳七拖女做騷</title></header><body><h1>「演藝界多咗生力軍」<br>o靚妹寸陳七拖女做騷</h1><p>人氣球員陳肇麒（陳七）近日高調確認Natalie的女友地位，大前晚還到女方香閨過夜，陳七舊愛李綺雯（o靚妹）昨日揶揄兩人舉動似做騷。對於成為七嫂的Natalie升呢成為紙上明星，被辣㷫的o靚妹暗寸情敵識做戲，有潛質加入娛樂圈，令罵戰再度升級！</p><p>香港足球隊上周六在東亞運動會足球賽事中擊退日本強敵，港隊締造奇蹟奪金，功臣之一陳肇麒近日人氣急升，帶挈身邊的翻撻女友Natalie也成為紙上明星，二人重燃愛火後頻頻出巡晒恩愛，大做真人騷。七嫂Natalie更以勝利者姿態向輸家李綺雯示威，o靚妹昨日反擊指陳七明知有記者追訪，但仍到Natalie香閨過夜似做騷。<br>陳七大前晚贏波後即解禁到女友Natalie家度春宵，o靚妹昨日在電話中笑着否認受刺激，她喪笑道：「佢哋好似做騷。」問可妒忌Natalie搶回男友？o靚妹說：「點解我要為呢個人唔開心？我都想同佢哋劃清界線，大家以後唔好再問我佢哋啲嘢。」</p><p>嘲陳七被箍實可憐</p><p>有指Natalie迫令陳七把與o靚妹的啜嘴合照刪走，還把facebook的賬戶連根拔起，以杜絕o靚妹與陳七復合，o靚妹說：「我一早都將我哋嘅舊照鏟走啦。」Natalie高招箝實男友，o靚妹即戥陳七可憐，她說：「咁佢（陳肇麒）幾慘，不過佢哋啲嘢，我真係覺得係娛樂新聞一則。」問o靚妹可覺得陳七和Natalie高調拍拖，o靚妹寸爆說：「演藝界多咗生力軍，我歡迎佢哋加入。」</p><p>「冇人哋咁多花招」</p><p>Natalie不甘做陳七背後的女人，看來有意向情敵o靚妹示威，o靚妹說：「講真我有自己嘅事業，都唔得閒諗人哋咁多嘢，我又冇人哋咁多花招。」o靚妹近日積極工作療情傷，她一再強調失戀傷痛漸撫平，她日前更盛裝出席友人婚宴，並開心滿場飛，日前更把照片上載到網誌。問o靚妹可恨嫁，她說：「我事業為重。」<br>採訪：比華利
</p></body></html>