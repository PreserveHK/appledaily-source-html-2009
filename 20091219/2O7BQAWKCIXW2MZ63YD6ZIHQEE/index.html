<html><header><meta charset="utf-8"><title>Bose×iPod　細細哋嘭嘭聲</title></header><body><h1>Bose×iPod　細細哋嘭嘭聲</h1><p>iPod熱已蔓延至High-End音響界，就連發燒級來路品牌Bose，亦要求埋堆！呢位音響界老行尊，今次唔玩大型座地喇叭，亦唔係掛天花嗰種；為求輕鬆入屋，佢推出一款可直插iPod嘅SoundDock10，機身嚴重縮水，仍保留自家擴音技術專利，機身細細，估唔到播歌時炸到嘭嘭聲！<br><br>記者：陳國輝<br>攝影：陳盛臣
</p><p>爆殼入面似迷宮
</p><p>係咪單元尺寸越大，部機就越炸得？理論上似乎係。不過，今次SoundDock10想講嘅係即使機身體積輕巧，聲量也可以好爆！先睇三圍數字，原來佢只有7"高、17"長同埋10"闊，驟眼睇相等於一部Printer咁大，放上茶几啱啱好；但唔怕話你知，放得咁近，小心隨時變聾耳陳！唔係嚇你，首次試聽時，雖然SoundDock10被刻意用窗簾遮擋，但播放時嘅音量勁度，令記者以為係兩座大喇叭在發聲，揭開布先知，竟然係一部只得兩單元和擁有獨立低音嘅迷你喇叭組合。<br>點解咁炸得？今次Bose特意將SoundDock10解體，向大家講解！謎底在於一個睇落極普通嘅塑膠硬殼，拎上手好輕，打側睇仲發現有個迂迴曲折嘅「小迷宮」，呢樣嘢就係Bose嘅Waveguide專利技術。據講，概念係來自管道令聲音集中傳送嘅特點，當聲音經管道到達「出口」，聲量會比一般喇叭更好炸，再者，低音炮已被安裝到機身背面，相對同類型音響組合，SoundDock10絕對好砌！</p><p>Profile</p><p>型號：SoundDock10<br>端子：VideoOut、Aux、可另配藍芽插座<br>主要功能：iPod及iPhone專用插槽、Waveguide技術、兩個BoseTwiddler單元及一個低音喇叭<br><br>查詢：Bose（21239000）</p><p>手提式無線操作</p><p>另一款型號叫SoundLink，雖不設iPodDocking，但可以喺電腦身上插一支無線USBKey，再透過iTunes或Pandora音樂程式播放或選曲，即可於30米範圍內，自由操控！其體積比SoundDock10仲要細，主因佢拎得出街，而且支援鋰電池，唔駁電源情況下，連續播放時間長達8小時！另外，佢亦內置Waveguide專利技術，聲量同樣炸得，但比起SoundDock10，似乎後者勁啲喇！</p><p>Profile
</p><p>型號：SoundLink<br>主要功能：Wi-Fi連線、跟機送USBKey駁電腦、支援鋰電池、3至8小時連續播放
</p></body></html>