<html><header><meta charset="utf-8"><title>娛圈360：09娛圈潮語大家噏</title></header><body><h1>娛圈360：09娛圈潮語大家噏</h1><p>2009年網絡繼續大爆炸，每天都有奇人奇事，衍生一連串潮流術語，其中由娛樂界炒熱的更是多不勝數，入侵不同層面，就連曾特首都開口埋口要升呢，香港人又點可以唔跟住學潮語先。本報娛樂版roundup今年最常用（或濫用）的潮語，供大家溫故知新，準備升呢未？<br>撰文：蘇芬妮</p><p>o靚模系列</p><p>─【乳模】/【胸模】─<br>均解作以激凸上圍殺入模特兒界的女model。<br>濫用指數：2<br>例句：瑤瑤進軍香港，令一班本地乳模騰騰震！<br><br>─【反o靚模】─<br>反對o靚模的團體。<br>濫用指數：3<br>例句：我係反o靚模，不過你送攬枕畀我嘅話，我冇理由唔要。<br><br>─【反反o靚模】─<br>反對反o靚模團體。<br>濫用指數：1<br>例句：反反o靚模聯盟係幫o靚模平反，唔係為反而反。</p><p>─【Sing模】─<br>轉型唱歌的o靚模。<br>濫用指數：2<br>例句：你唱歌咁叻，做唔到o靚模都仲可以做Sing模喎！<br><br>─【飛甩o靚模】─<br>放棄錄用o靚模。<br>濫用指數：3<br>例句：電視台為整頓風氣，已頒令飛甩o靚模。<br><br>─【潮模】─<br>自以為很潮的o靚模，亦可解作來自潮州的o靚模，最佳例子是周秀娜。<br>濫用指數：3<br>例句：睇你呢身打扮，都係咪學人扮潮模嘞。<br><br>─【模Art】─<br>從事演藝的o靚模，出自金句王黎明的傑作，自恃「模」與倫比，實則冇分別。<br>濫用指數：3<br>例句：例句：我又唱歌又拍戲，我係模Art唔係o靚模囉唔該！</p><p>劇集角色系列</p><p>─【啦fing哥】─<br>謝天華在《學警狙擊》的角色名稱，亦可引伸解作卧底。<br>濫用指數：4<br>例句：唔使扮嘢啦，我一早睇穿你係啦fing哥！<br><br>─【79】─<br>柴九的音譯，黎耀祥在《巾幗梟雄》的角色名稱。<br>濫用指數：2<br>例句：79話齋，人生有幾多個10年吖，及時行樂最緊要。<br><br>─【499】─<br>四奶奶的音譯，鄧萃雯在《巾幗梟雄》的角色名稱，網上通行。<br>濫用指數：3<br>例句：好嘢，499終於攞到視后，可喜可賀！<br><br>─【3好】─<br>佘詩曼在《宮心計》的角色名稱，亦是「說好話，做好事，存好心」的縮寫。<br>濫用指數：2<br>例句：阿B個男友係就係3好，弊在冇錢、冇車、冇樓，都係嫁唔過。</p><p>現實人物系列</p><p>─【法拉之亂】─<br>陳法拉在《有營煮婦》中脫剩Bra，史稱「法拉之亂」，現泛指陳法拉有性感演出。<br>濫用指數：2<br>例句：有冇睇電視，又嚟法拉之亂呀！<br><br>─【偷芒】─<br>原指城城與Mango的緋聞，現可解作逢場作興。<br>濫用指數：3<br>例句：做乜成個熊貓咁樣，噚晚又去偷芒呀？<br><br>─【廁格】─<br>「廁田」側田和曹格的streetfight。<br>濫用指數：2<br>例句：近年最轟動嘅街頭打鬥事件，非廁格大戰莫屬。<br><br>─【LadyGaGaism】─<br>崇尚美國妖姬LadyGaGa主義。<br>濫用指數：3<br>例句：唔好同我講乜嘢資本主義、共產主義，我家淨係沉迷LadyGaGaism</p><p>其他類別</p><p>─【屎上最強】─<br>傅穎的全走音版《花吃了這女孩》出街後，被網民嘲笑低處未算低。<br>濫用指數：4<br>例句：佢打機都可以輸畀電腦10:0，真係屎上最強呀！<br><br>─【CCTVB】─<br>TVB自我審查，被戲稱是中央電視台（CCTV）的B台。<br>濫用指數：5<br>例句：個個台都冇嘢好睇，我熄機都唔睇CCTVB。</p><p>─【才女】─<br>暗諷懶醒兼欠才學的女子。<br>濫用指數：3<br>例句：佢做嘢打爛嘢之餘仲要懶醒，正一才女嚟。<br><br>─【升呢】─<br>等級提升。不過自從被特首騎劫後，開始令人生厭。<br>濫用指數：5<br>例句：陳七由熱刺特訓返港升晒呢，本地後衞根本mark唔到佢。<br><br>─【公主病】─<br>嬌生慣養的女子，諸葛梓岐被指是長期病患者。<br>濫用指數：4<br>例句：咪睇佢青靚白淨，其實佢有公主病，好難服侍。<br><br>─【乾】─<br>英文Dry直譯，指感情生活空白，沒有愛情滋潤。<br>濫用指數：4<br>例句：Sammi獨居乾到裂。</p></body></html>