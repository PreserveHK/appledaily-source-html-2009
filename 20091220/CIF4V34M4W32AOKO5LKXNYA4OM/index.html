<html><header><meta charset="utf-8"><title>夠Car事：港編導怪改Mini　為藝術黐膠花</title></header><body><h1>夠Car事：港編導怪改Mini　為藝術黐膠花</h1><p>新舊Mini一向多人改，要豪要劈要騎呢乜都得，算係車壇改裝百搭王。但將行為藝術融入Mini又會點？身兼導演同編劇嘅火火，就以黐滿膠花嘅古董Mini，帶出千禧十年後嘅種種憾事，絕對有Message帶出嚟，咪以為人哋真係黐膠花！<br><br>記者：徐影龍<br>攝影：王文忠</p><p>變身部屋Mini</p><p>無睇開舞台劇，可能你唔多熟火火，但話你知《狗咬狗》同《新紮師妹》系列都係出自佢手筆。今勻發晒花癲、將架古董MiniClubman黐滿膠花，為嘅係舞台劇新搞作《黐膠花園》。「我哋老竇阿爺嗰代，大多靠黐膠花維生，黐吓黐吓香港又變得花園咁繁榮，但呢十年個世界變得好緊要，依賴電腦、巨星殞落、道德問題等。今次有成20位Artis演出，我都會粉墨登場，主要帶出幾十年前日本侵華，但今天港人卻追捧日貨，我唔係反日，我都好多日本朋友，只係想帶出人要自強嘅Message。」唔多明，都係講番架車，「架車係我車行一位朋友嘅，特登揀咗架懷舊古董車黐滿膠花，令人一見難忘，最正係內櫳夠大可以Hea，因為我會安排幾位Artis喺車入面，起居飲食瞓覺困足12粒鐘，作行為藝術街頭表演。」咁大鑊？唔怪得車入面有毛毛毯、大咕、迷你雪櫃呢啲日用品啦，唔知尿壺收埋喺邊呢？聽聞Hotcha都有份，咁有禁室培育Feel，真係幾黐膠花喎。</p><p>揸車出汗都唔開冷氣</p><p>20位Artis輪流演出，每日不同配搭，身為「膽」之一嘅Otto，今次演出想講珍惜親情，「呢兩年雙親離開，令我好遺憾無抽更多時間陪佢哋，好傷感但我居然無喊過。」唔喊都當表演？「唔係，我會玩全場人手拖手再過電，不論能否成功過電到最尾個人手中盞燈，過程中人人十指緊扣，已講到我嘅Message。」又係好深，好似仲有個環保主題？「係，以我揸車為例，停車熄匙、多搭公共交通，又或一架車兜晒EO2四個人等，有經濟效益又環保。仲有我唔鍾意開冷氣，就算夏天會出汗，我都寧願開大個窗吹生風。」</p><p>全球激改</p><p>舊Mini夠經典，新Cooper又有馬力，唔止得火火咁有創意黐膠花，全世界都有好多Fans攞嚟改，係咁意搜集一下都有唔少出位例子：</p><p>尾廂藏酒</p><p>黐膠度：★★☆☆☆<br><br>其實呢架車一啲膠味都無，仲好靚好豪華㖭。全車深啡配啞金色，襯出不凡氣派之餘，車櫳同車外都有唔少木紋飾板，好典雅。</p><p>超級加大碼</p><p>黐膠度：★★★★★<br><br>MiniXXL名副其實，由迷你細車足足拉長至6米，車內有酒櫃、LCD、全景式天窗等，連車尾都改裝成按摩浴池。</p><p>似去街多過當差</p><p>黐膠度：★★☆☆☆<br><br>紫襯黑，全架Clubman令到發光咁滯，電鍍配件又多，連條軨都用密封式全電鍍，BlingBling度120%，完全唔似真警車。</p><p>最環保Mini</p><p>黐膠度：★★★★☆<br><br>08年北京奧運，車廠好鬼馬咁劏開架新Clubman再駁上單車，變成Mini黃包車。呢架車曾經係土瓜灣Showroom展示過。</p><p>鷗翼起雙飛</p><p>黐膠度：★★☆☆☆<br><br>武漢車迷發燒級改裝，包圍車殼胎軨大改特改，更將車門變成鷗翼式，雙門打開時勁有氣勢。</p><p>霸氣爬山車</p><p>黐膠度：★★★☆☆<br><br>Mini係61年同樣推出過Pick-up農夫車，有車迷激到削尾頂再改成4WD嘅四驅玩法，成架Mini即時霸氣橫溢。</p></body></html>