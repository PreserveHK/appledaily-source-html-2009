<html><header><meta charset="utf-8"><title>反高鐵議論 - 左丁山</title></header><body><h1>反高鐵議論 - 左丁山</h1><p>朋友傳來一份「社福界聯署聲明」：「反高鐵，保民生，向高鐵撥款說不！」聯署嘅團體名字甚多，其中有兩位教授嘅名字就識噃，就係理工大學張超雄、城市大學麥海華。<br>根據報紙報導，「反高鐵」人士最初與菜園村收地有關，現在收地賠償問題似已解決，「反高鐵」變成一個社會壓力團體運動，主力係社福界人士、「八十後」青年（即未到三十歲嘅人士），還有一個「公共專業聯盟」（公盟）。公盟提出另一方案，以元朗錦上路為終站。香港工程師學會兩個月前成立專責小組，研究政府方案與公盟方案，前工程師學會會長黃耀新對記者講，認為公盟方案頗為粗疏，一啲重要技術與海港保護條例冇考慮到。左丁山唔係工程專家，而公盟話自己有工程專家助陣，政府更有大把專家評估工程技術，工程師學會當然亦有唔少工程專家。建築鐵路，唔信工程師，信邊個？喺呢方面嚟講，公盟方案顯然較為吃虧。起碼左丁山問過幾位基建經驗豐富，參加過港島、九龍地鐵建造嘅非政府非地鐵公司工程師，佢地一致認為公盟方案大有疑問。<br>至於非工程、非技術嘅論點，左丁山就有自己意見嘞。譬如上述社福界「聯署聲明」指「政府與其用作興建一條只會惠及少數富豪階層的天價鐵路」，何解高鐵只會惠及富豪階層，惠及跨境富豪呢？好唔明。他日搭高鐵去廣州之人士，唔通只限富豪級人物？五千蚊一張車票呀？現時好多廠家、有錢人去廣州多數係坐司機駕駛嘅平治或豪華七人車，他日高鐵建成，未必會改變此習慣。睇番日本例子，高速鐵路從東京去大阪，乘客之中，不少係平民百姓。如果只係靠富豪級人士搭高鐵，呢條鐵路執笠咯。<br>另一個論點係與其花669億元興建高鐵，何不用諸於房屋、醫療、就業及社會福利。以此說反對任何公共建設都可以，譬如起新機場做乜吖，不如咁……起西九做乜吖，不如咁咁咁。起郵輪碼頭做乜吖，不如咁咁咁。在公共建設及公共財政上，應該辯論乃建設是否有社會回報（socialreturn），政府是否可以負擔，如果改為辯論「基建vs民生」，就係另一個議題，牽涉到意識型態，可以講多一年。</p></body></html>