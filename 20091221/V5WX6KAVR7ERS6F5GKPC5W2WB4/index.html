<html><header><meta charset="utf-8"><title>敏妮Talk：大孖沙增持做明燈 - 溫敏妮</title></header><body><h1>敏妮Talk：大孖沙增持做明燈 - 溫敏妮</h1><p>呢排睇港交所（388）大股東增減持嘅資料，經常見到超人李嘉誠增持旗下公司。前嗰排，超人主要增持長實（001），近日就加埋和黃（013），可能正如曾淵滄博士之前講，美國繼續印鈔票，房地產泡沫就會出現，所以超人增持得咁頻密係有道理。<br>睇番資料，超人大多數時間都係買長實，和黃就比較少。好多人都覺得大孖沙增持自己公司，跟得過，因為佢哋熟悉自己公司情況，真金白銀入市買，梗有啲把握。敏妮記得舊年都做過一個小小統計，發現超人增持真係有參考價值。除咗00年6月，佢以80幾蚊價錢增持長實，之後經過一輪反彈後，股價拾級而下，跌到03年沙士時嘅40蚊水平。之後兩次連番增持，跟超人都有錢賺。</p><p>李嘉誠連番增持長和</p><p>05年6月13日至22日，長實大概72、73蚊左右時，超人增持，同年8月股價升至88.7蚊。07年5月29號開始，至同年7月11日，超人增持咗長實17次，由平均價每股100.124蚊，買到平均110.289蚊，其後長實股價回升，到嗰年嘅10月，升至158.5蚊。<br>相比起長實，超人增持和黃嘅行動少好多，好似06同07年，即使勁掃長實，都冇乜點買過和黃。不過，一係唔出手，一出手就唔講得笑，04年8月開始掃，到同年10月，共23次，用咗超過23億銀，增持逾2300萬股，平均價最高都唔過73蚊。結果和黃股價踏入05年就開始反覆上升，05年8月升到上81蚊。<br>今次超人同時掃長實同和黃，以前好似未試過，除非另有原因，否則以超人過往增持嘅往績參考，跟超人分段入市，不失為冇方向底下嘅一盞明燈。<br>溫敏妮</p></body></html>