<html><header><meta charset="utf-8"><title>求驗客手記：講完停辦賀歲波　梁孔德唔認數 - 求驗客</title></header><body><h1>求驗客手記：講完停辦賀歲波　梁孔德唔認數 - 求驗客</h1><p>噚日港足勝利巡遊，卻傳出農曆大年初一冇賀歲波睇咁大單新聞，各大報章梗係第一時間公告天下；點知足總董事局部份成員睇完，都對主席梁孔德嗰番有意用「國際青年足球邀請賽」取代賀歲盃嘅言論感到驚訝。因之前足總會議上已講明，賽事可能改為以本地球會邀請外隊頂替，因未有定案所以唔可以對外公佈。<br>突然「失憶」嘅梁主席噚日就私下同部份球圈人士講，係記者亂寫，一邊話自己冇講過，之後又話只係其個人構思，咁咪即係唔認數！不過，球迷講到尾都淨係想知新年有冇波睇啫。足總發言人噚日就重申搞賀歲盃係有困難，但會繼續積極搵球會做主辦單位，傑志亦初步考慮緊幫手。我求大俠亦問過傑志總領隊伍健，佢話家嘗試搵足球經紀幫手，但成本高，時間趕，搞唔搞得成都仲係未知數。</p></body></html>