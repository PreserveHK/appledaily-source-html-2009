<html><header><meta charset="utf-8"><title>隔牆有耳︰科大聖誕派對浪費食物 - 李八方</title></header><body><h1>隔牆有耳︰科大聖誕派對浪費食物 - 李八方</h1><p>有食唔食，罪大惡極，科大新校長陳繁昌上星期四第一次參加校內聖誕聯歡派對，被發現食剩一大碟食物，真係冇衣食。<br>香港人去食自助餐最怕執輸，食少隻生蠔都驚回唔到本蝕咗，目擊惡行嘅陳先生睇唔過眼，影低罪證向八方報料。佢指陳繁昌面前有一大碟食物，但幾乎冇郁過就成為廚餘，從陳先生提供相片可見，校長同枱其他高層胃口麻麻，食剩唔少嘢。</p><p>校長太忙冇時間食</p><p>早前科大有宿生被揭發以香蕉、零食玩不文遊戲，唔珍惜食物，報料人認為「大學生無視社會責任，師長難辭其咎。」科大校方解釋，當日雖然係自助餐，不過校長及高層有專人幫忙攞食物，並非校長貪多攞埋食唔晒；而當日陳校長要抽獎頒獎，又要同教職員傾偈、合照，根本冇乜時間食嘢，發言人承認食剩嘢唔係太好，會研究改善。環保團體綠領行動總幹事何漢威話，好多人眼闊肚窄，開派對食剩好多嘢，唔想浪費應該準確計算份量，或提醒出席者帶定餐盒打包剩菜。</p></body></html>