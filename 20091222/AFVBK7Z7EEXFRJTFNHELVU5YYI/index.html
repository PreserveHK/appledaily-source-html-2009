<html><header><meta charset="utf-8"><title>資產價格 - 左丁山</title></header><body><h1>資產價格 - 左丁山</h1><p>賓架P在銀行家會所（BankersClub）請吃飯，欣然赴會，料不到在口竟要排隊，咁多年來，上過銀行家會所無數次，次次搭都好快，點解今次要排隊入呢？原來置地廣場升降機改用智能系統，大概係為咗保安理由啩，入之前，先要在外輸入樓層號碼（會所在四十三樓），A、B、C、D四部，入錯咗就一定上唔到四十三樓，因為午飯時分，不少人要同時行入同一部，其他三部就冇人入，你話幾冇效率呢？排隊之際，碰到幾位朋友一齊到達，行得慢嗰位就唯有等多幾分鐘啦。<br>置地廣場升降機全新安裝智能操控，製造人為擠塞，令人啼笑皆非。入到午飯房間，賓架P已在座，但佢隔籬，赫然有一位神秘嘉賓在，就係大賓架C。賓架C平時好唔得閒，搵佢吃午飯辛苦過乜，估唔到賓架P如此大面子，臨時搵埋佢嚟，咁又好啫，多一個人傾偈，可以聽多啲，但賓架C好醒目，未飲湯已講明：「千祈唔好寫！」<br>敏感嘢，講及私人嘅嘢就唔好寫啫，兩位賓架對目前經濟情勢嘅意見可以寫啩。我哋第一個疑問：目前有冇資產泡沫？兩位賓架異口同聲話：未見到，但驚住會有。理由如下：香港因聯繫滙率不能撤銷，美國行零息政策，香港被迫跟住行，零息對勤奮工作，努力儲蓄之人唔公道，長久實施零息政策，必然鼓勵居民從銀行儲蓄戶口轉錢去買樓，買股票，甚至炒樓，炒股票，搶高財務資產及房屋價格。呢啲搶高咗嘅樓價並不與經濟實體有關，而係與資金流向有關。賓架C話各國央行救市，大力減息，扭曲社會資源分配，最終導致泡沫浮現。</p><p>最近石鏡泉引述HenryKaufman嘅九十年代著作，指出中央銀行素來注重物價穩定（pricestability），所謂物價係指民生用品，生活消費價格，其實央行應該同時注重維持資產價格（assetprices）嘅穩定，忽視之，會招來禍患。考夫曼甚有遠見，格林斯潘掌權時，聯儲局一味顧住減息嚟維持經濟增長，除咗講一句「非理性亢奮」之外，冇股樓政策嚟防止資產泡沫，卒之釀成金融海嘯。</p></body></html>