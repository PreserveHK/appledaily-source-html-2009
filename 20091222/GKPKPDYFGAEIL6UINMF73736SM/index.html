<html><header><meta charset="utf-8"><title>青心直說：收緊二套房貸作用有限 - 胡孟青</title></header><body><h1>青心直說：收緊二套房貸作用有限 - 胡孟青</h1><p>胡主席於澳門越洋發功，喺家訪市民時大談樓市泡沫。配合上周人大財經委副主任賀鏗公開表白，單靠俸祿難圓買樓夢。言論一出，引起內地網民唔少共鳴，希望更多高官挺身而出，向中央施壓打擊炒風。其實中央已手口並用，先有調整營業稅徵收比例、國四條、提高買地首期到五成以防止發展商炒地囤地，最新招係收緊第二套房按揭，新買家最少要畀五成做首期。<br>呢個入選《福布斯》世界七大泡沫奇觀嘅中國樓市，會否聽聽話話靜落嚟？看來以上幾招只能起到短暫作用。二三線城市過去數月價量齊升，明顯大炒家已轉移視線，否則海南島樓價點可能由年頭每平方米一萬元人民幣（下同），10個月內升50%有多？部份全海景「豪宅」賣到4.1萬元天價。</p><p>五成首期難阻叠水炒家</p><p>其實買得海南豪宅，根本唔使靠銀行「科水」，最新開賣樓盤，90%係外省客，85%都係現兜兜畀錢，中央收緊貸款，對佢哋根本無影響。同股市一樣，當貨源歸邊，供應減少，樓價自然跟住上。<br>喺普羅大眾層面，銀行放款取態各異，現時一般投資者買第二套房，最盡只能做六成按揭，但打電話問吓格吓價，同一間行部份竟然可以做到七成按揭。可見政策還政策，銀行方面亦有相應對策。<br>同樣係供求使然，本港樓價調整後再上，銀行手鬆程度史無前例，估價越嚟越高。中小型住宅租金三級跳，結果多咗人租轉買，搶高樓價；業主又唔肯放租，變相再推高租金，令現水平樓價有租金回報支持，大條道理長升長有。樓市升當然皆大歡喜，令人擔心係每層樓其實都係一隻牛證，起碼有7倍以上槓桿，有閒錢都要量力而為。<br>胡孟青</p></body></html>