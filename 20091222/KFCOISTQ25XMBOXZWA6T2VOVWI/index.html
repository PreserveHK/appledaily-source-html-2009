<html><header><meta charset="utf-8"><title>武夫升呢彈琴冧舒淇甄子丹寸偉仔唔打唔使傷</title></header><body><h1>武夫升呢彈琴冧舒淇<br>甄子丹寸偉仔唔打唔使傷</h1><p>【上海直擊】以打聞名的甄子丹近日一改戲路以鬍鬚look扮演陳真，夥拍性感女神舒淇演出新戲。昨日兩人在上海以懷舊造型拍攝，但咀戲床戲欠奉，問到會否效法梁朝偉以電眼做戲，甄子丹明寸對方指放電並不一定要眼眨眨，至於偉仔拍葉問經常受傷，甄子丹更毫不客氣說：「唔打咪唔傷囉。」</p><p>寰亞新戲《精武風雲》昨日在上海以200萬人民幣搭建一座夜總會拍攝，舒淇造型密實，甄子丹則以二撇雞鬍鬚look出現，同場還有黃秋生及內地女星霍思燕，導演劉偉強及老闆林建岳也在場監督。甄子丹在戲中扮演陳真，除了以西裝鬍鬚look出現外，他還要彈鋼琴冧舒淇，但身手了得的甄子丹又怎能少了武打場面，至於和舒淇有否親熱戲？甄子丹笑言一概欠奉。</p><p>「唔知乜係放電」</p><p>提到今次轉形象以斯文靚仔在戲中出現，甄子丹開始明寸同樣演葉問一角的梁朝偉，他說：「人哋打詠春，我整二撇雞。」會否效法偉仔以雙眼放電做戲？甄子丹笑說：「唔知乜嘢係放電，我唔識，但魅力都有啲，我會好用心望太太，其實有好多方法電人，唔一定要眼眨眨。」提到偉仔拍葉問時經常受傷，甄子丹笑言有時間一定會指導他兩招，可惜因拍攝場地不同，故未能探班，有機會會否教偉仔兩招避免自己受傷？甄子丹毫不客氣說：「唔打咪唔傷囉，我自己都成日傷o架。」<br>雖然不用拍咀戲床戲，但舒淇卻要在戲中演出3至4場的跳舞戲，她透露花了數天時間，每次排足幾個鐘，相當辛苦，導演還要舒淇獻唱類似《卡門》歌曲，她苦着臉說：「唱呢啲歌要有深厚功力，我呢方面真係冇信心，希望可以有代唱。」</p><p>舒淇單身快樂</p><p>由於上海天氣寒冷，故舒淇不慎病倒，她透露甄子丹更曾病倒入院吊鹽水。問到如此辛苦何不索性嫁人收山？舒淇說：「唔一定坐喺屋企睇DVD，或者喺餐廳飲紅酒先開心，有時成班人拍戲拍出成果都好滿足。」聖誕節雖無男友陪伴，但舒淇表示和朋友唱K一樣可以相當開心。<br>採訪、攝影：曾小嘉</p></body></html>