<html><header><meta charset="utf-8"><title>隔牆有耳︰「塘邊鶴」親共變反共 - 李八方</title></header><body><h1>隔牆有耳︰「塘邊鶴」親共變反共 - 李八方</h1><p>八方噚日寫到，三名回族同胞星期日在「澳門蛋」外拉橫額祝胡主席萬壽無疆，為澳門回歸10周年贈興，隨即被警察帶走，連一位當時冇表露目的嘅港人「塘邊鶴」都走唔甩。<br>「塘邊鶴」方先生噚日向八方報料，稱當日打算向胡主席跪地請願，爭取內地所生孩子嘅撫養權，可惜未有任何動作就被人帶走。佢話被帶返警署後，同另外五人一齊被扣留；有內地人想交請願信，點知被人即場撕毀。<br>方先生出師未捷，之後被遞解出境回港，佢話經此一役，會由親共變反共，仲會向聯合國人權委員會投訴。<br>澳門回歸官方如臨大敵，良民、記者都唔放行，記協上周末出聲明批評澳門做法，據知事後電腦被入侵，噚日要緊急維修。</p></body></html>