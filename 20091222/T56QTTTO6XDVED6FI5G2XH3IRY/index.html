<html><header><meta charset="utf-8"><title>隔牆有耳︰天文台有喜鵲鎮守 - 李八方</title></header><body><h1>隔牆有耳︰天文台有喜鵲鎮守 - 李八方</h1><p>或者係因為氣象專家成日要抬高頭「望天打卦」，所以對飛喺天嘅生物特別有興趣。上任天文台長林超英酷愛撚雀，原來現任台長李本瀅都係雀友。李台長噚日發表網誌，主角係住喺天文台總部嘅一隻喜鵲。<br>總部有一支桅杆，支撐住接收天氣數據嘅天線，隻喜鵲就喺支桅杆上面築巢長住。呢隻喜鵲唔怕人，經常喺天文台大樓走廊停留。李台長話，喜鵲有一個有趣嘅特性，係唯一一種能夠喺鏡中認出自己嘅非哺乳動物，即使貓狗都冇咁聰明。<br>科學家做過實驗，喺喜鵲身上點上顏色印記，印記位置要照鏡先睇到，結果喜鵲照鏡後，會啄自己身上個顏色印記，由此顯示喜鵲認得鏡中雀係自己。</p></body></html>