<html><header><meta charset="utf-8"><title>隔牆有耳：流亡正虎有新床位 - 李八方</title></header><body><h1>隔牆有耳：流亡正虎有新床位 - 李八方</h1><p>冬大過年，好多人噚日都趕返屋企同屋企人食飯，滯留日本機場嘅上海異見人士「流亡正虎」有家歸不得，孤伶伶過冬至，真係好慘情，好彩佢性格樂觀，又越來越多人關心佢情況，總算有一點安慰。<br>做冬大魚大肉少不免，馮正虎露宿機場，梗係冇可能咁好餸，但竟然都可以食到大閘蟹，嚐到一點家鄉味道，因為早前有老友送咗兩隻陽澄湖特產大閘蟹畀佢，放過夜唔新鮮冇咁好食，正虎就在洗手間食咗兩隻蟹。<br>由於太多人送食物畀佢，正虎話食物多到冇地方儲存，叫大家唔使咁客氣，路過問候吓佢就夠。佢又搵到新地方瞓覺，新「床位」加墊，由45厘米闊增到60厘米，可以攤開睡袋一覺瞓到天光。
</p></body></html>