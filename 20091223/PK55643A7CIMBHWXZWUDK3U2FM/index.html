<html><header><meta charset="utf-8"><title>青心直說：夕陽工業殼遇上朝陽好人家 - 胡孟青</title></header><body><h1>青心直說：夕陽工業殼遇上朝陽好人家 - 胡孟青</h1><p>昨日說到收緊二套房措施效果成疑，今日談談如何把握機遇，喺呢浸泡沫中突圍。今年有18間A股公司轉型，當中八成已變身地產股。據統計，內地83隻內房股，頭三季平均毛利率近四成，吸引其他公司紛紛轉型做地產，希望一夜間大幅提高公司估值。<br>大型開發商亦絕不怠慢，重組的重組、收購的收購。先有越秀地產（123）送咗同賣咗交通業務專注內房，然後是中國海外（688）計劃以高溢價收購擁有光大地產70%股權的蜆売電器（081）。蜆売呢隻老牌工業股，大股東早喺9月提出，以每股1.8元向股東收購已有嘅風扇家電業務；中海則以每股5元向蜆売提出全購，合併代價每股6.8元，比停牌前3.75元造價，有81%溢價。</p><p>蜆売小股東套現機會</p><p>鳳凰無寶不落，有分析報告指中海上半年欠缺新增土儲，原因係母公司中國建築專注IPO事宜，到下半年才發力起跑。中期報告顯示，中海截至8月底土儲約2563萬平方米；計入9月在上海、青島、瀋陽、成都等城市新獲土地及順利入主光大後，土儲將增加320多萬平方米。<br>中海要以高溢價收購，除咗看好可以獲得蜆売旗下光大地產業務，包括廣州中信廣場、上海光大會展中心、北京光大國際中心等優質項目外，仲同時取得呢個靚殼，為集團重組鋪路。中海近年積極收購香港豪宅地，短短兩年間已在九龍塘購入3個項目，將來81極有機會成為集團另一上市旗艦。<br>作為蜆売小股東可謂行大運，因為好多都喺兩個幾時買入，即使係07年以高價8蚊樓上買，合併每股6.8元作價似係好肉痛，但若然冇呢單刁，股價根本極難翻身，賬面蝕1蚊，好過無了期咁等。假如最終未能順利於本月31日舉行的股東特別大會中通過，股價將被打回原形，夕陽變朝陽嘅願望頓成泡影，近年最佳教訓係電訊盈科（008）。中海呢次志在必得，唔係食正內房股潮，點會咁好價？但有公司執董不滿作價，訴諸法庭圖解決，小股東要甩身就要親身出席EGM，舉手投票，千萬不要放棄作為持有22.06%股權小股東一分子的權利。<br>胡孟青</p></body></html>