<html><header><meta charset="utf-8"><title>上海裁縫 - 左丁山</title></header><body><h1>上海裁縫 - 左丁山</h1><p>披圖最近行運沒法擋，佢隻馬「正本仁心」在國際賽馬日出場，同場有隻名氣馬「齊歡唱」孭起半個彩池，披圖來電講明話隻馬已經醫番好，一於搏殺，唔怕「齊歡唱」，只怕「齊歡唱」唔夠熱，一於買自己隻馬ＷＰ（獨贏、位置）兼做膽食全餐。左丁山乃冇運之人，聽咗一半就話「齊歡唱」氣勢如虹，不能放棄，不如買呢兩隻馬單Ｑ兼孖膽可以慳本。唉吔吔，「正本仁心」果然以7.5倍左右勝出，「齊歡唱」熱到一點幾倍就唔知跑咗去邊，左丁山啲單Ｑ付諸流水，孖膽斷埋，為之眼濕濕，披圖就乜都中齊，大獲全勝；左丁山拍住個馬主，人地咁有信心，自己都唔肯跟，係要拖隻頂頭大熱門，抵輸死啦。<br>好彩，正如馬主Ｇ話齋，炒股炒匯賭馬二十幾年，至今仍然在馬場行走，在商界做老闆，秘方只有一條，就係大大聲、細細注，拉勻輸得起，凡係大大聲、大大注，或者細細聲、大大注者，始終會係「獵狗終須山上喪」。聽講一位評馬人從一無所有，窮過蒙正，至今天揸波子出入，令人矚目，唔駛羨慕嘅。<br>披圖介紹認識一位裁縫Ｅ，估唔到呢位裁縫Ｅ對住美國人講英文，似足美國北佬，對英國客人講英文，近似BBC口音，跟住日本客行入嚟，佢又講到東京人咁款，問佢喺邊度讀書學返嚟，裁縫Ｅ話：「我地邊度有讀過書呀，十零歲就在尖沙咀上海幫裁縫學師，月薪十五蚊咋，因為見得英美日客人多，咪學曉佢地口音囉，我去過美國、日本二十幾年o架，唔係話過去打工，而係帶埋布料、樣本過去上門或在酒店同客人度身，返香港縫製，再寄西裝過去，唔係點搵到食呀！」唔怪得，佢呢啲四十後零舍搏殺，充滿獅子山下嘅精神，今天之八十後唔會學嘅嘞。<br>咦，香港乜都貴，醒起律師Ｃ叫左丁山去上海度身做衫，平靚正兼夾快，三日交貨喎，計埋飛機票都平過香港，香港裁縫點同上海人爭？裁縫Ｅ笑呵呵：「怕乜呀，我地啲行家返鄉下，在上海搵鄉里開舖，鄉里做台前，佢地做幕後，一齊搵食啫。」現在越來越少青年人入行，裁縫後繼乏人，裁縫Ｅ話：「我可能係最後一代尖沙咀上海幫裁縫咯，印度幫裁縫先至有氣勢。」咁又係，阿Sam可以走入白宮同克林頓度身做西裝嘅，進取程度無人能及，上海裁縫都自嘆不如。</p></body></html>