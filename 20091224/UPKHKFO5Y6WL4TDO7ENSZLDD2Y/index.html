<html><header><meta charset="utf-8"><title>達人狂送禮Day4：送你12部ColorPop　彩殼芒扮相架</title></header><body><h1>達人狂送禮Day4：送你12部ColorPop　彩殼芒扮相架</h1><p>今晚就係平安夜，各位男士諗好買乜嘢送畀女朋友未？如果毫無頭緒，不如考慮吓最新嘅LCD芒LGW1930S，佢又名ColorPop，最大特點係顏色豐富勁搶眼，今日《蘋果》聯同LG分別送出6部藍色以及6部粉紅色畀大家，答啱問題再Fax畀我哋就有機會獲得喇！<br><br>記者：陳國輝　<br>攝影：伍慶泉　<br>Model：Alia@PureModels
</p><p>4色搶眼似大相架</p><p>傳統黑色嘅LCD芒雖然一直主導市場，之但係對咗咁耐，點都有啲悶；想當電腦產品係一件裝飾擺設咁睇，外形上就要執一執佢！ColorPop最絕係提供粉紅、藍、綠、紫4種顏色，雖然仲有一隻黑色，但香港LG話唔打算入貨，誓死剔除老土惡名！至於ColorPop身後就清一色純白，大家有冇留意，佢不設支架，反而改用好有相架Feel嘅設計，襯埋張書枱，話晒闊度有成18.5"，當巨型相架咁睇SlideShow，感覺都幾震撼o架！</p><p>打機煲片畫質尚可</p><p>屏幕尺寸只有18.5"，老實講，任你玩盡全高清1080p，效果亦唔會太過突出，所以，W1930S寧願採用1,366×768解像度以及30,000：1對比度為基本規格，記者仲即場播放《冰河世紀3》試睇動畫效果，整體色彩感覺較Warm，如果用家唔鍾意，亦可進入Menu自行調校RGB三原色嘅濃度，操作以簡單為主，唔復雜，啱晒女仔。不過，佢只提供D-Sub俾你插Notebook做電腦芒，不設HDMI駁PS3，但玩電腦Game一樣冇問題。</p><p>Profile</p><p>尺寸：18.5"<br>解像度：1,366×768<br>對比度：30,000：1<br>反應時間：5ms<br>介面：D-Sub<br>厚度：37mm<br>重量：2.3kg<br>顏色：粉紅、藍、綠、紫<br>售價：$1,290<br>查詢：LG（35437777）</p><p>遊戲篇　問答題<br>1.今次介紹嘅LGW1930SLCD芒，有以下哪幾款顏色？</p><p>a.粉紅、黃、綠、黑<br>b.粉紅、藍、綠、紫<br>c.粉紅、綠、金、銀<br>d.酒紅、橙、白、黑</p><p>2.LGW1930S同樣以輕和薄見稱，以下哪一組答案係正確？</p><p>a.重2.3kg/厚37mm<br>b.重1.2kg/厚37mm<br>c.重2.3kg/厚27mm<br>d.重1.2kg/厚27mm</p><p>3.我哋搵咗邊一套CG電影嚟測試LGW1930S的畫質？</p><p>a.《沖天救兵》	<br>b.《魔幻聖誕頌》<br>c.《未來戰士4》	<br>d.《冰河世紀3》</p><p>考眼力</p><p>齋答問題梗係唔夠！網上影片片段最尾部份仲有遊戲環節，知道答案嘅話快啲Fax畀我哋，呢部ColorPopLCD芒就有機會到手！</p><p>名額12個</p><p>每人各得LGColorPopW1930SLCD芒一個<br><br>總值$15,480</p><p>參加辦法</p><p>1.參加者須將答案填妥在參加表格內，並聯同個人資料*，傳真至27420542/23075869，即有機會獲獎。<br><br>2.遊戲時間為今日早上10:00至下午5:00，過早或逾時均作廢。每人只限參加一次，每次只可傳真一張表格，多過一張者以第一張為準。<br><br>3.答中所有問題而又最早傳真**的頭12名參加者各得LGColorPopW1930SLCD屏幕一部。<br><br>4.如沒有參加者答中全部問題，則以答中最多問題及傳真時間**最早者可獲獎。<br><br>5.得獎者將有專人通知。<br><br>6.為公平起見，《蘋果日報》及LG員工、家屬不得參加是次遊戲。<br><br>7.《蘋果日報》對賽果保留最終決定權，參加者不得異議。<br><br>8.所有獎品之保養由獎品供應商負責，《蘋果日報》概不負責。<br><br>*參加表格上之姓名須與身份證相同，否則將被取消資格。<br><br>**以本報傳真機所顯示的時間為準。<br><br>‧必須憑報紙上的參加表格才可以參加。</p></body></html>