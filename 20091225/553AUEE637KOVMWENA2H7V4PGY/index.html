<html><header><meta charset="utf-8"><title>魚缸暴炒族：A股異動　鞍鋼可吼 - 方星俠</title></header><body><h1>魚缸暴炒族：A股異動　鞍鋼可吼 - 方星俠</h1><p>昨日平安夜，港股半日市，上升188點，恒指收報21517。仍然留港之散戶若有入市，話唔定有斬獲，其實，星俠發覺到一個現象，話說聖誕節假期前，身邊唔少資深散戶見個市係咁跌，心感無癮之下，索性提前放假外遊，點知呢班友唔喺股場之日，個市就開始跌完回升。<br>散戶如果細心，會發覺每逢某些人開始入市，股市就唔知點解離奇地見頂或見底。至於呢個現象點解釋，或與散戶投資性格有關，星俠仍在研究當中。</p><p>內地無所謂聖誕節，股市照開。昨日留意到鞍鋼（347）A股表現真係不俗，升幅達6.4%；H股昨日只升1.6%，收報16.88元。<br>據內地分析認為，鋼鐵業可受惠經濟復蘇、通脹上升及業內重組整合，其中家電及汽車年內銷售火紅，由於鞍鋼其一主要業務係冷軋鋼，所以備受睇好。<br>內地對鋼鐵業整合已有指示，國務院工信部早前曾指出，內地鋼鐵企業目前約有400家，但只有80家能達所定生產准入條件，換言之未來即有五分之四鋼企面臨淘汰，據有關規定，產能在百萬噸以下普通鋼企，和50萬噸以下的特鋼企業將要關門大吉，形勢當然對鋼企龍頭有利，若有意投資鋼鐵股，必選鞍鋼。<br>方星俠</p></body></html>