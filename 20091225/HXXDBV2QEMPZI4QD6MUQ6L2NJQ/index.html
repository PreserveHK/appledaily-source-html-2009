<html><header><meta charset="utf-8"><title>夠Car事：換個火辣聖誕轆</title></header><body><h1>夠Car事：換個火辣聖誕轆</h1><p>聖誕節普天同慶，有街去有拖拍嘅，點都要襯番一身聖誕Look湊熱鬧。但有無諗過你部愛車，亦可換番套聖誕「轆」應吓節，火樹銀花金光白雪乜都有，有型又有款，令到呢個回暖X'mas更加火辣辣。<br><br>記者：徐影龍　<br>攝影：譚盈傑　<br>Model：Rorain@PureModels<br><br>鳴謝：力生膠輪（26159565）</p><p>Disk位要夾鮑魚</p><p>揀軨款好個人，自己鍾意就得，但背後都有基本「通識」，否則買錯輪圈裝錯車就無癮。輪胎專門店老闆朱生話，輪圈結構可分為OnePiece（一件過）或夾軨（組合式），後者好處係Offset位造得較好，款式及顏色亦更多樣化，當然售價亦較高。物料方面，仍以鋁合金為主，近年亦開始有鎂同碳纖出現，優點係更輕及更硬，但價錢足足比普通鋁合金軨約貴8-10倍，所以香港較少見到。至於揀軨，除咗款外，仲要注意「Disk」位，即輪軸跟輪圈的接合位，偏外同偏內都好唔同，尤其一啲裝咗勁大「鮑魚」嘅改裝車，Disk位太淺就會頂住套卡鉗。</p><p>軨同胎扮演嘅角色好唔同，胎一定係咬地去水為主，無型兼無款，但軨就啱啱相反，夠硬夠實淨係唯一條件，款式出位先最重要。今日就搵嚟力生嘅朱生，為大家介紹番幾套至型輪圈，應番聖誕節，打頭陣有火紅為主嘅輪圈，不過全紅太普通，呢兩款就適量襯番銀同黑，整體更有氣勢。</p><p>火紅富貴</p><p>全場最貴一款輪圈，由美國設計日本製造，廠商鍛榮社專攻拉利、波子等高價改裝配件，用上DiamondCut技術及歐洲鋪膜式「力架」，高貴但不俗氣，而且全部訂造無現貨，所以Disk位亦可造到Fit你部戰車為止。</p><p>Riverside20"三夾軨每條約$7,000</p><p>Riverside專攻改裝配件，呢款亦係09最新型號，採用三夾式，所以玩到頭尾軨唔同Disk位深淺嘅效果，感覺更有深度。</p><p>採用最高工序三夾式裝嵌，中間Offset位造得更靚。</p><p>耀眼金光<br>VolkRacing20"兩夾軨每條約$6,000</p><p>中間位採用鍛造技術，款式雖舊，但廠方沿用經典設計，早排再重新壓製，負重量變得更高。</p><p>柱位間有凹凸，<br>轉動時更耀眼。</p><p>Blitz19"三夾軨每條約$6,300</p><p>以Racing為主，呢款嘅柱位全部用上HighDisk式樣，擺明歡迎大號鮑魚。</p><p>又係訂造先有，所以連螺絲都有得改。</p><p>閃亮銀白<br>WedsSport20"每條約$5,000</p><p>銀色太普通，立立令嘅電鍍銀先夠搶眼，柱位設計似星又似花，靚得嚟夠襟睇。</p><p>Advan17"每條約$3,500</p><p>唔想咁Colorful，玩白色聖誕Feel都咁有氣氛。款式偏向Sporty，Disk位亦足夠遷就大鮑魚。</p><p>輕到靚女舉得起</p><p>唔同阿爺年代嘅生鐵或鐵皮軨，家陣鋁合金軨已經唔會太重，不過日本「鍛造」技術仲厲害，將金屬大幅壓縮至約原來體積嘅1/5，密度高咗硬淨咗，但保持輕盈。以相中胎軨為例，18吋軨僅重7.5kg！</p></body></html>