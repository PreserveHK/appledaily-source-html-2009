<html><header><meta charset="utf-8"><title>求驗客手記：賓帥搵女神醫救病壞 - 求驗客</title></header><body><h1>求驗客手記：賓帥搵女神醫救病壞 - 求驗客</h1><p>今日係聖誕節，利物浦領隊賓尼迪斯已為旗下班病壞球員準備一份大禮，就係計劃搵「胎盤醫生」嚟做軍醫。香港政府為咗對抗豬流感，鼓勵市民去打豬流感疫苗；唔知賓尼迪斯會唔會有樣學樣，要班紅軍球員啪定啲胎盤疫苗，等佢哋冇咁容易受傷。<br>利物浦班球員鬼咁易受傷，而且傷親都大大鑊。尼亞拿同班拿約早排喺無計可施之下，飛去塞爾維亞搵專門用胎盤嚟幫球員療傷、醫過林柏特同尹佩斯等將名將嘅高華絲域，結果話咁快就康復。聽講呢位留長髮分中間界、化行妝、打扮新潮嘅塞爾維亞女神醫，仲醫好咗格連莊臣、奧利里奧同埋紅軍「新晉藥煲」阿古蘭尼，似乎真係有咁上下實力。</p><p>謝老四F托傷患纏身</p><p>賓尼迪斯見「胎盤醫生」咁掂，諗住邀請佢嚟晏菲路球場做軍醫。咁又係，紅軍今季喺英超大落後同歐聯不入16強，兵源不足係原因之一，但致命傷始終係太多傷兵，就連兩大主力謝拉特同費蘭度托利斯（F托）都唔例外，成日受傷。若然搵到呢個神醫，對紅軍肯定好有幫助，可以用胎盤療傷之餘，仲可以研究啲胎盤疫苗出嚟，等球員打咗之後冇咁容易受傷。日前賓尼迪斯堅持F托唔使做疝氣手術，唔通佢諗住將F托個case交畀「胎盤醫生」？</p><p>「胎盤醫生」生意滔滔</p><p>我求大俠收到風，英超、德甲、法甲同荷甲啲球員會定時定候去搵「胎盤醫生」，啲生意多到做唔晒；加上曼城都有興趣搵佢幫手，聽聞仲開到成20萬鎊（約260萬港元）年薪兼俾佢老兼醫其他球隊球員，所以賓尼迪斯想搶佢番嚟送畀球員做聖誕禮物，睇嚟要加多錢誠意至得。<br>話時話，謝老四日前話自己喺今季踢得好差，入波少又幫唔到球隊贏波，令到賓尼迪斯好失望。家陣連隊長都講埋啲咁洩氣嘅說話，睇嚟賓帥仲要搵個心理醫生番嚟，幫班球員攞番啲自信心至得。</p></body></html>