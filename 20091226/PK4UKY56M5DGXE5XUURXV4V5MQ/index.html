<html><header><meta charset="utf-8"><title>10大娛聞回顧：梁洛施09娛圈神話</title></header><body><h1>10大娛聞回顧：梁洛施09娛圈神話</h1><p>每踏入「9」字尾的年頭，特別多事。89「六四」，柏林圍牆倒下……太沉重了嗎？99年娛樂圈百花齊放，劇集《還珠格格》大放異彩，容祖兒、宇多田光、周杰倫排住隊出道。<br>09年卻爆了幾個炸彈──頭號粉紅炸彈當數梁洛施秘密為小小超李澤楷一索得男，之後賭城婚訊連環爆。賭王入院勁燒逾億四房日夜探望，好一句金錢誠可貴，親情價更高，人平安醒來，可是權慾之爭又開始。<br>還是看結婚生仔的新聞最好。<br>撰文﹕李全</p><p>梁洛施誕小小小超</p><p>徐子淇曾是港女夢想，如今則換上了梁洛施。今年6月本報獨家披露身在美國的梁洛施秘密為小小超李澤楷誕下麟兒李長治，震撼全城，最近梁洛施還抱子返港見爺爺李嘉誠，雖然有畫無聲但BB眼仔睩睩肯定精靈到痹。<br>一入豪門未必深似海，如今長居美國的梁洛施全職湊B，學英語之餘閒來玩Facebook與友人分享長治babylook，返港還相約好友飯敍，譚耀文一句：「我摸過長治隻手仔……」令人聯想到LadyGaGa見女皇殿下握手一幕。<br>千億新抱徐子淇生極都係女仲要繼續追，世紀童話一不留神變成追仔夢魘；才21歲的梁洛施已超額完成多項人生目標，簡直係神話。</p><p>天王天后賭城秘婚</p><p>肖牛的劉德華今年犯太歲，隱形出席外父喪禮令他備受千夫所指，逼住要在大馬機場上演世紀拖手，確定跟足自己24年的隱形女友朱麗倩愛人身份，驚魂未定旋即被本報獨家踢爆兩人已於去年6月在美國賭城秘密結婚，有線更將華仔矢言結婚生子一定公告天下的片段日播夜播贈興。<br>偶像天王被網民譏為大話天王，劉德華惟有企定定認錯：「我公開同所有曾經相信我嘅人道歉。我可以公開講，我結咗婚。」認完冇耐輪到舊愛喻可欣「抽水」爆陳年婚書，爆黑。<br>記錄了華仔已婚證據的內華達州公共搜尋網，還揭露了黎明與楊千嬅分別在賭城結婚的秘密。賭城秘密註冊的時代，正式結束。</p><p>賭王入院逾100日</p><p>今年7月底，年屆88歲的賭王何鴻燊跌傷昏迷入院，何家四房車輪戰往醫院侍候，新聞也接力見報，隨後再爆出娛樂味十足的看護鄧詠詩（Candy）疑似五姨太新聞，關注財經者可參看二、三房聯手對付四姨太梁安琪，以及入院狂燒逾億醫療費的消息。傳媒全天候留守醫院吸塵等消息，幸好有何家淑女超雲、超蓮fashion騷一新耳目。<br>日前澳門回歸十周年，賭王校啱時間出院現身慶典，自然獲國家主席胡錦濤稱讚愛國愛澳。</p><p>毒鴛鴦衞詩關楚耀</p><p>迷幻鴛鴦飛不起，關楚耀和衞詩幾乎墮進無間毒海。今年2月二人在東京涉嫌藏毒被捕，男方被拘留32日後獲釋返港，認錯記招上一句：「好掛住佢（衞詩）。」令人錯以為兩人確可一生一世。<br>被囚60日後，衞詩被判入獄兩年、緩刑三年，平安歸來。惜大難過後，關楚耀另覓新歡台灣美眉Mika，還遭女方在網上喪貼親熱照博上位。</p><p>o靚模倒奶掀起熱潮</p><p>邊個諗到身高唔夠五呎七、貓步都未識行的o靚妹可以做model？o靚界元祖Angelababy（楊穎）去年率先跑出，今年輪到周秀娜，Lavina和Rainbow等仍未成氣候，不過歲晚收爐前卻紅了警鐘胸JessicaC.。<br>眾o靚模鬥胸大、鬥是非、鬥剝衫出埋寫真「騎劫」書展，周秀娜更博到盡殺入動漫節出性感肖像攬枕，連13歲豆釘都自購備用，賣肉貨色層出不窮，娜娜還躍身尖子學府做講者，邊個諗得到？</p><p>曹格、崔建邦暴力王</p><p>志雲大師愛將崔建邦越紅越寸越雜食，結果上錯中巴去咗差館，為奪回親密合照及冧女短訊，使出絕技鉸剪腳箝實o靚模女友鄺敏慧粉頸，結果上埋A1大字標題「被捕」。<br>反觀側田只係俾老友曹格當街㩒住打，幾乎祠堂不保但神奇帽帽穩如泰山。最好笑係記者問曹格有冇諗過除側田頂帽代替打交洩憤？曹格呆咗：「我唔知點答你。」</p><p>四奶奶、柴九鬥出位</p><p>久違了的電視熱，炒得今年無綫台慶頒獎禮也沸沸揚揚。《巾幗梟雄》四奶奶鄧萃雯及柴九黎耀祥大熱封視后視帝，《學警出更》則紅了個Laughing哥謝天華。《宮心計》大結局還平了韓劇《大長今》50點收視紀錄。還有中生中旦撐大局的《富貴門》，喜歡電視送飯者，終於有安樂茶飯食。</p><p>陳慧琳喜誕蝦餃仔</p><p>09年喜事重重，陳慧琳誕下「蝦餃仔」劉昇，徐子淇、陳琪、姚嘉妮及李樂詩也先後生兒生女，牛仔牛女喜氣洋洋。<br>至於婚訊方面，張衞健與張茜執手走過風雨齊齊步入教堂，關心妍嫁入楊家做少奶，汪明荃羅家英賭城定終身，羅嘉良蘇岩北京成婚，還有咪神徐淑敏火速與飲食才俊黃浩撻着，結婚大肚雙喜臨門。</p><p>章子怡曬點嫁唔出</p><p>去年初有陳冠希逾千淫照，今年初一樣鹹到醃眼，事關章子怡帶埋未婚夫兼超級富豪ViViNevo去加勒比海散心裸曬，氣得內地網民大罵章子怡有辱國體。以為坐定粒六嫁入豪門，年中突傳因女方逼婚不遂致分手收場。為存面子章子怡硬拖ViVi出席時裝展，貌合神離，呃得邊個？</p><p>一代奸人撒手塵寰</p><p>有生難免有死，今年離開我們的演藝前輩走了一個又一個，奸人堅石堅叔、阿叔林尚義、大儍成奎安、蚊叔林蛟、中國歌后張露、鼻音歌后吳鶯音，還有大閆生陳鴻烈。烈哥以演藝事業為終身職業，敬業樂業，最後也在電視城拍攝劇集《畢打自己人》期間走完人生66年。</p></body></html>