<html><header><meta charset="utf-8"><title>夠Car事：MINICAMDEN英倫潮味出招</title></header><body><h1>夠Car事：MINICAMDEN英倫潮味出招</h1><p>每次睇完科幻電影中嘅未來世界，我就會諗，講句說話便可帶你去目的地嘅車幾時會出現呢？無疑汽車界嘅發展充份體現科技進步，但要憑說話接收指令依然係天方夜譚。不過MINI其中一款50周年紀念版CAMDEN就識得以語音發出過千句指令，加上散發英倫Camden街頭潮味嘅一身型Look，似帶你走進智能新世代。<br><br>記者：許維雅　<br>攝影：譚盈傑　<br>Model：Kitty@Puremodels</p><p>男女MC陪揸車
</p><p>近排談論MINI嘅話題，大部份都係爭辯揀MAYFAIR定係CAMDEN？前者本係倫敦貴族地區，後者則屬時尚潮流集中地，而兩部以此為名嘅50周年紀念版MINI，亦各自成功演繹出不同味道。不過要數快人一步走向未來，我一定會揀MINICAMDEN。MINI首次破格為CAMDEN加入嘅MissionControl系統，會懂得因應駕駛者不同嘅操控而發出過千句指令，一男一女嘅英語聲音會為你高速入彎喝采，更會提示你有用嘅行車資訊及錯誤嘅駕駛狀態，好似油缸無油、唔記得放手掣及車門未關等。試車後發現，呢對男女MC唔會騷擾你揸車之餘，佢哋輕鬆幽默嘅語氣更帶來歡樂氣氛。加上CAMDEN獨配HarmanKardon音響系統，無論聽MC發言定聽歌，音色都更悅耳悠揚。</p><p>銀白表達未來概念</p><p>朱古力車MAYFAIR加入多項令MINI迷流晒口水嘅獨家設計，CAMDEN亦唔例外。以標榜MINI未來概念為設計主題，Cyber感嘅銀白色配搭可以話係最貼題嘅選擇，首創SilverWhite金屬漆車身顏色，以白底銀間漸變色彩嘅側鏡作點綴，帶點Cyber味道嘅簡約美由此而生。再配上充滿立體感嘅17吋SilverShield合金輪圈，用Trendy來形容整體感覺必定無人反對。內櫳方面，黑白色加暗橫紋嘅時尚座椅設計絕對係最搶眼嘅地方，以藍白雙色車線點綴座椅及真皮櫳面縫紉位置，就成功帶出設計師嘅點滴心思。至於身份象徵嘅CAMDEN黑白英國旗標誌則分別出現於門檻及車側指揮燈上，加埋50周年大圓章，自有獨特氣派。現在預訂更只需基本價就可以有FullOptions配備，紀念版先可以咁着數!</p><p>規格</p><p>引擎：1,598cc直四Turbo　<br>馬力：120hp/6,000rpm　<br>扭力：160Nm/4,250rpm<br>傳動：六前速自動波，前驅　<br>售價：$259,800（預訂送FullOptions）　<br>查詢：MINIHK（31936808）</p></body></html>