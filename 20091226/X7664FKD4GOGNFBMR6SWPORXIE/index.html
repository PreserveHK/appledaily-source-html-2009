<html><header><meta charset="utf-8"><title>開騷狂呻中女寂寞苦鄭秀文：我乾到似沙漠</title></header><body><h1>開騷狂呻中女寂寞苦<br>鄭秀文：我乾到似沙漠</h1><p>《LoveMi鄭秀文世界巡迴演唱會》前晚於紅館舉行，現年37歲兼甩拖多時的鄭秀文（Sammi）整晚不時強調自己是中女，又自嘲乾旱程度有如撒哈拉沙漠。不過Sammi這位中女於平安夜發雌威，叫全場無拖拍的中女化悲憤為力量齊聲長嚎，嚎爆全場。</p><p>合共10場的《LoveMi鄭秀文世界巡迴演唱會》前晚於紅館揭開序幕，Sammi全晚換上8套歌衫，當中大部份是露背裝。其間Sammi於演唱會上大談自己的愛情生活，但她的舊愛許志安卻剛巧離開了座位，她說：「我07年concert講過家庭，今次就講吓愛情，不過講咗咁耐都係得嗰一個，真係好慘。據報紙講我感情乾旱，我份人實報實銷，乾旱嘅程度已經去到撒哈拉沙漠。」</p><p>攬華仔吻臉合唱</p><p>Sammi又與現場觀眾開玩笑，她續說：「我今次啲飛連單丁位都賣晒，應該係啲中女冇拖拍、冇人約，不如大家一齊將悲憤化為力量，一齊長嚎，冇拖拍嘅人一齊嚡一聲啦。」接着有不少觀眾和應齊齊大叫，Sammi即笑言：「咁多中女冇人約，怪唔知啲飛咁爆啦，其實我啲感情講得嘅都見晒報，唔講得嗰啲都係秘密情人，有一首舊歌嘅歌詞會令我想起某啲人某啲事。」她便唱出《恰似你的溫柔》，這時安仔已返回座位。<br>Sammi整晚多次強調自己是中女，她對劉德華以及陳奐仁兩位男嘉賓都表現得十分主動，她以「生命中一個重要人物」形容華仔。華仔甫出場，全場歌迷叫聲四起，二人又拖手又擁抱，Sammi更親吻華仔臉頰，之後合唱《一起走過的日子》。華仔獨唱時表現極high，走到觀眾席與歌迷握手之餘，又站上欄杆，其間不小心跌咪。</p><p>直言想擒陳奐仁</p><p>為了與歌迷慶祝聖誕佳節，Sammi邀請了陳奐仁大唱聖誕歌，二人不時眉來眼去，她更多次稱讚陳奐仁說：「佢一開聲令我溶化，佢再靚仔啲就死啦，家佢都好OK，我哋啲中女有幾咁撒哈拉先得o架，我擒住你。每次聽到佢唱歌就暈晒，佢再靚仔少少真係唔得掂。」及後陳奐仁親了Sammi的面一下。<br>另外，Sammi前晚唱出電影《長恨歌》主題曲時，提及以往患上抑鬱症一事，她說：「我拍呢套電影時人間蒸發咗一段時間，每次諗起呢套電影都會戚戚然，有美好嘅回憶亦都好辛苦，因為身體唔舒服。其實之前開演唱會都想唱呢首歌，不過臨出場就會抽起，原因喺心入邊有個關口未過到。今次呢個演唱會一開會，我就話要唱，個回憶已經變成歷史、一個往事。」<br>勁歌熱舞部份更掀起全場高潮，Sammi唱出連串快歌時做出多個高難度動作，完成演出後更攤開雙手向後仰跌落台，事後她指舞台與台底的距離有10呎高。完騷前Sammi獻唱《唯獨你是不可取替》並說：「呢首歌我一定要唱。」當音樂響起時有歌迷大叫：「安仔！」許志安亦聽完此歌才離開。</p><p>叫安仔拍拖捧場</p><p>Sammi接受訪問時指得知安仔到場，她笑言想叫安仔代唱《唯獨你是不可取替》，她說：「我喉嚨好痕呀，簡直想叫佢幫我唱，我會請佢做嘉賓，但唔會場場做。」她又透露安仔曾表示與女友一齊捧場，她續說：「佢之前話同女友一齊睇，可能冇位啦，佢問我攞飛我一定畀，拍拖更嚟睇。」問到Sammi為何只露後不露前，她即說：「露琵琶骨咩，啲衫已經好sexy，唔通叫我露胸呀。」<br>採訪：駱華齡<br>攝影：黃文成</p><p>衣裳捉：舞衣個性十足</p><p>時裝設計師何志恩（Johanna）讚揚鄭秀文的演唱會舞台服裝「好Sammi」，她說：「整體印象幾strong，以一個stageperformance嚟講，幾catchy，佢嘅性格係可以carry到一啲玩嘢元素，好似橙紅色燈罩裙，得意得來幾型，幾襯佢。同埋另一件桃紅色大膊裙，個色嬌得嚟好易娘，但Sammi一向幾受呢隻色，着出佢唔係太女人，而係前衞得嚟又女仔嘅一面。」<br>Johanna特別欣賞服裝的靈活度和動感，她說：「啲衫誇得嚟好有動感，好似插箭裙、玫瑰裙，好大件但一樣可以跳到舞，唔係一件死嘅衫，徐小鳳嘅歌衫都係好誇，但只可以企喺度唱，Sammi嘅衫就好自主，比較easy。」
</p><p>小八卦：$3,460盡掃紀念品</p><p>Sammi演唱會推出不少實用紀念品，fans若要買齊一set，都要花費3,460港元，至於紀念Tee與blinkblink手錶前晚已售罄。<br><br>演唱會紀念Tee$250（售罄）<br>演唱會紀念長身Tee$250<br>兩用輕身PVC袋$230<br>長毛巾$100<br>手鏈$140<br>限量頸鏈（長）$450<br>限量頸鏈（短）$480<br>blinkblink手錶$580（售罄）<br>手錶$450<br>HelloMi13吋限量公仔$480<br>襟章套裝$50</p><p>演唱會歌List</p><p>1.Chotto等等/叮叮噹<br>2.默契<br>3.不來的季節<br>4.值得<br>5.娃娃看天下<br>6.長恨歌<br>7.MedIey：IWillSurvive/Can'tTakeMyEyesOffYou<br>8.罪與罰（與24味合唱）<br>9.上帝早已預備<br>10.信者得愛（與MC仁合唱）<br>11.回來我身邊<br>12.恰似你的溫柔<br>13.不要驚動愛情<br>14.一起走過的日子（與劉德華合唱）<br>15.我恨我痴心（劉德華）<br>16.Medley：獨家試唱/星秀傳說/煞科<br>17.叮噹<br>18.Medley：感情線上/親蜜關係（握手位）<br>19.Medley：上一次流淚/終身美麗/不拖不欠/落錯車<br>20.ChristmasSong（與陳奐仁合唱）<br>21.唯獨你是不可取替<br>22.唯獨你是不可取替（Encore）</p><p>歌迷：少啲說話多唱歌</p><p>鄭秀文首場騷全場爆滿，歌迷大部份皆稱讚整個個唱，但當中有fans希望Sammi可減少說話及多唱舊歌，這便更加完美。<br><br>駱小姐：「我畀95分，我自己最鍾意係跳舞嗰part，Sammi表現得好好。不過佢今次唱少咗舊歌，新歌又未係好識，最好唱番多少少、跳多啲舞，同埋講少啲嘢。」<br><br>冼小姐（與母親）：「Sammi今次表現有90分，我上次都有睇佢個騷，但就鍾意今次多啲，我一直都好鍾意佢。我覺得今次慢歌唔夠多，講嘢好似多咗少少，如果唱多啲歌會好啲。」</p><p>阿Be：「今次Sammi嘅演出有100分，我最鍾意係華仔嗰part，因為氣氛好好，我自己就鍾意佢唱快歌，整體上快慢歌嘅比例都OK。」<br><br>平小姐（來自北京）：「我喜歡Sammi已經13年，我最喜歡是她穿上婚紗的部份，我已經很久沒有看過她的演出，她應該多唱慢歌，演唱會的配搭不錯，我給她滿分。」</p></body></html>