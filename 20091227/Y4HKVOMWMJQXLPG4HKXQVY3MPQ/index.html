<html><header><meta charset="utf-8"><title>娛圈360：斌仔、陳積回到香港81</title></header><body><h1>娛圈360：斌仔、陳積回到香港81</h1><p>無綫處境劇《香港81》於81年6月啟播，雖然靚仔靚女欠奉，也不是有高知名度演員作牌頭，但卻越做越受歡迎，由《香港81》做到《香港86》，5年拍足1,321集。這齣反映時弊的處境喜劇，現正於無綫經典台重播，此劇不僅寫下當年香港的變遷，劇中懋叔（黃新飾）、覺悟因（李我飾）、順嫂（梁葆貞飾）、康仔（李成昌飾）、陳積（顏國樑飾）和斌仔（羅君左飾）等一個個性格寫實的草根階層，更成為香港市民80年代的老友記。今日，就讓斌仔和陳積與大家話當年。　撰文：戴彩煥</p><p>現年57歲的顏國樑，當年在《香港81》系列飾演市儈經紀佬陳積入型入格，到今天，街坊市民仍是積哥前積哥後相稱，教人差點忘記他本姓顏，名國樑。雖然陳積去年約滿無綫後轉行到內地教太極拳，但對香港一切仍十分關注，包括當年在《香港81》系列中相處整整5年、飾演其好細佬斌仔的羅君左兩度截肢的消息。<br>這天，陳積專程到九龍醫院探望斌仔，昔日相依為命的好兄弟，一見面即來個情深擁抱，互相問候，雖然沒有粵語長片般兄弟久別重逢熱淚盈眶的感人場面，也沒有激勵人心的鼓舞說話，但整整3小時間，卻如時光倒流，有數之不盡的美好回憶。在大佬陳積面前，斌仔回復開朗健談的本色，兩兄弟齊齊話當年，越講越興奮，秘聞更越揭越多。<br>接拍之初，可曾預期過反應如此熱烈？陳積說：「冇，只係諗住有得撈，日日有騷爆就好開心。以前每朝早8點收劇本跟住對稿，9點化妝後10點就入廠拍，拍到6點收工。個個好準時，遲幾分鐘都要見珍姐（監製曾勵珍）解釋，我就見得最多。」</p><p>導演鬧偉仔死蠢</p><p>斌仔說：「嗰陣時我成日去蒲，但晨早7點未夠就返公司坐喺度，因為個個都知我蒲，所以我寧願瞓少啲都唔想俾人話遲到，蒲到天光就直接返公司。」陳積說：「家啲人就話拍劇飛紙仔，我哋當年直情係飛劇本，日日返工都成份劇本掟埋你度。」<br>《香港81》越做越紅，不少紅星均樂意客串演出，斌仔最深刻一次是跟梁朝偉合作，他說：「嗰集梁朝偉做我同學，講佢去我屋企住一日，點知拍嗰陣佢叠住我個位，導演戚其義就喺上邊控制室叫佢企過少少，點知叫極偉仔都仲係遮住，阿戚以為自己閂咗個floor咪，就喺度鬧佢：『×！咁×蠢！』全廠人都聽到，梁朝偉望住阿戚話：『你話我呀！』嘩，幾鬼瘀呀。」<br>該劇以快餐店做背景，加上幾乎日日拍開飯場面，演員理應經常飽口福，但斌仔說：「俾李家鼎（飾演阿威）攞晒。」陳積說：「通常拍完啲食物就會倒，佢（李家鼎）話唔好嘥，畀佢攞番去餵狗喎。」斌仔說：「每次佢都叫人畀兩個膠袋佢裝，我哋想夾多嚿都唔得！」<br>原來當年李家鼎加入這個大家庭，與康仔（李成昌飾）被雪藏有關，斌仔說：「康仔拍電影《彩雲曲》冇同珍姐講，嗰次珍姐鎖晒門嚟鬧，佢問康仔：『點解你拍咗《彩雲曲》一個shot都唔同我報，你同我報我唔會唔畀你拍，你係咪唔想撈呀！』點解康仔拍呢？因為黃造時有份做，英雄難過美人關，佢哋讀訓練班已經一齊，卒之康仔入咗雪櫃，搵李家鼎入小食店度做，到康仔喺雪櫃走出嚟，佢哋拍開場序幕真係叫康仔喺雪櫃走出嚟。」</p><p>拍攝5年名利雙收</p><p>5年來演同一角色，斌仔和陳積坦言當時感覺好攰，陳積說：「成日諗住出去拍劇，因為成日見隔籬廠黃日華、苗僑偉佢哋拍完部劇又去登台搵大錢，返到嚟又金鏈又DinersCard，明明上年見佢哋用緊ETC，返嚟就Diners，點樣唔令我哋對眼『登』一聲。」《香港86》於86年6月播映完畢，斌仔當時興奮到大叫。<br>想當年，陳積與斌仔越講越興奮，這5年在溫室的日子，兩兄弟回味無窮，斌仔說：「改變咗我一生，好似軍訓咁，令我知道乜嘢叫做演戲，同時亦識咗好多真朋友。」陳積也認同說：「呢5年係我人生轉捩點，名利雙收，但當年成日恨跳出去拍其他嘢，諗番轉頭真係身在福中不知福。」</p><p>李我：當年人工最高係我</p><p>李我（原名李晚景）是著名廣播人，不過他在《香港81》中飾演的算命先生覺悟因更令人留下深刻印象。李我叔雖然年屆88，且07年曾在家中不慎撞到頭部而動過腦部手術，但訪問當天依然聲如洪鐘，精神奕奕。</p><p>曾勵珍哭求出山</p><p>李我日前接受本報記者訪問時說：「我第二次退休之後，阿珍（曾勵珍）挽住個生果籃同劉天賜上屋企搵我，喊住話：『你唔好唔做，你唔做我就冇監製做o架啦。』最初簽1年，卒之做咗5年，大家好似一家人咁互相照顧，冇是非，好融洽。」<br>「蘇小姐（梁碧玲飾）直情當我係佢爸爸，拍外景都會用把傘遮住我。放工後佢哋喜歡去我屋企食飯傾偈，好似一個大家庭咁。食晚飯多數我請客，因為人工最高係我，有大食大，家阿珍間中都會約埋大家一齊聚吓。」</p><p>阿梅星爺串星拱照</p><p>《香港81》系列不時邀外援客串添生氣，至後期則邀紅星助陣為收視救亡，張國榮、苗僑偉、梅艷芳、汪明荃、沈殿霞、甄妮等均曾客串演出。<br>其中梅艷芳飾演蘇小姐好友阿芳，本是茶莊太子女，但醉心時裝設計，為逃避繼承父業而離家出走投靠蘇小姐。苗僑偉則飾演阿萍初戀男友，在86年6月《香港86》最後一集與阿萍結婚，大團圓結局。<br>劉德華曾因拒續約無綫，被放逐到該劇演出歷時一個月，扮演康仔的朋友；周星馳和吳鎮宇讀訓練班時也曾被派往實習飾演斌仔的同學。</p><p>話你知：順嫂享福　康仔出位</p><p>銀禧小食店老闆懋叔（黃新飾）<br>99年在無綫退休，同年11月4日病逝，享年73歲。<br><br>順嫂（梁葆貞飾）<br>年前約滿TVB後不再續約，不時加、港兩邊飛，與女兒和兒子生活。<br><br>康仔（李成昌飾）<br>無綫合約藝員，近年在劇集《溏心風暴》和《巾幗梟雄》演奸人出位。<br><br>懋叔女兒阿萍（梁仲芬飾）<br>拍完《香港86》後嫁到美國，丈夫為外籍人士，婚後誕下兩子。<br><br>經紀陳積（顏國樑飾）<br>去年約滿無綫後轉行教太極拳，在內地和香港開班授徒，與太太霍潔貞搬往內地居住，由昔日市儈經紀變成趙堡太極拳第13代傳人。<br><br>斌仔（羅君左飾）<br>現年50歲，今年9月因糖尿病兩度截肢，近日獲無綫續約兩年。<br><br>算命先生覺悟因（李我飾）<br>拍完《香港86》後退休，不時與太太蕭湘出席公開活動。<br><br>覺悟因秘書蘇小姐（梁碧玲飾）<br>拍完《香港86》後，嫁給台灣富商之子，誕下兩女後移居新西蘭。<br><br>垃圾婆六婆（鄭孟霞飾）<br>著名劇作家唐滌生遺孀，2000年11月病逝，享年94歲。<br><br>牛生（焦雄飾）<br>02年因無綫裁員而不獲續約，據悉現居內地樟木頭。<br><br>牛太（韋以茵飾）<br>離開無綫後，隨丈夫到台灣及馬來西亞工作，後移居加拿大，最近與丈夫移居上海。<br><br>銀行主任阿Dee（熊良錫飾）<br>早年移居澳門，現擔任澳門賽馬會馬評人。<br><br>阿Dee老婆阿May（韓馬利飾）<br>現為無綫合約藝員。<br><br>資料來源：《蘋果》資料室</p><p>《香港81》小八卦</p><p>●銀禧小食店於銅鑼灣禮頓道1號。<br>●最初以9名男女演員為骨幹，後曾加入劉丹、賈思樂、陳嘉儀和黃造時等，但因被批評新不如舊而全部換走，並加入牛生牛太。<br>●陳積經常嘲笑斌仔攻讀人類學，指他「研究猩猩搵唔到錢」，結果引起中文大學不滿，去信無綫投訴。<br>●《香港81至86》幕後精英如雲，徐遇安、戚其義是導演，黃偉聲為徐遇安助導，陳慶嘉和曾謹昌任編劇。<br>●順嫂梁葆貞被視為師奶典範，不少人遂用順嫂來作為師奶稱號。<br>●飾演順嫂丈夫順叔的陳泉，在加拿大擁有多個大型停車場，早年無綫及電影公司租用的所有外景車（俗稱全通車），全是陳泉公司旗下，據知其身家近億港元。<br>●董驃外甥熊良錫加盟《香港82》，飾演銀行大堂經理阿Dee，韓馬利飾演其妻阿May，熊良錫其後到亞視主持賽馬節目，無綫遂安排其角色被賊人打劫銀行時開槍殺死作交代，韓馬利也無緣再繼續演出。<br>●《香港81》推出時的宣傳口號：「翡翠六月五條龍，電子新聞齊出動，青春活潑荳芽夢，香港81最輕鬆。」</p></body></html>