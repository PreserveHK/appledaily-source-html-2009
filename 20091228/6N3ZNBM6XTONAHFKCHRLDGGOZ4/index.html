<html><header><meta charset="utf-8"><title>吳宇森得大獎 - 左丁山</title></header><body><h1>吳宇森得大獎 - 左丁山</h1><p>吳宇森認真巴閉，已預定獲頒二○一○年威尼斯影展之終身成就金獅獎，係第一位華人得此獎，繼高錕教授之後，再有一位可以稱為香港人嘅大導演為香港增光。睇吓威尼斯影展之終身成就獎得主，過去就有英瑪褒曼、差利卓別靈、黑澤明、安東尼奧尼、費里尼、史提芬史匹堡、活地阿倫、奇連伊士活等等，即使唔等於係電影界嘅諾貝爾獎，亦係國際電影界之「名人堂」（HallofFame），出身香港片場場記之吳宇森，跟張徹學師而成為世界電影名人，又係另外一個獅子山下經典故事。<br>香港過往有一段電影輝煌史，但如今已江河日下。此日見到一位戲院高層，佢話家入戲院嘅觀眾日少，一年票房頂多十一億元，放映荷里活影片要遷就美國首映時間，放映港產片要遷就內地上映時間，香港不得作主，總之人哋放映嘞，香港先至可以上場。當然，相比之下，內地市場大好多，人人望住，香港電影以內地票房為主，本港票房只係搭單而已。<br>情況如此，香港會唔會再度出產一位新吳宇森呢？冇人敢講，相形之下，將來大家可能要去香港電影資料館先至可以領略到香港電影之威水史。電影資料館位於西灣河鯉景道，地庫有免費停車場，搭地鐵在西灣河地鐵站落車，由Ａ出口步行前往，約莫五分鐘。小記者Ｇ住在西灣河，久唔久就去參觀，一次陪阿媽去睇林黛衣物展，見到一個蜜絲佛陀粉盒，先知道化妝品牌子之中，有呢個品牌。前幾日睇報紙講美國八大瀕臨滅種嘅名牌，竟有「蜜絲佛陀」在，記者Ｇ話：「哦，原來當年林黛係用大名牌化妝品！」<br>我哋以為電影資料館如果他日搬去西九文化館，擔保客似雲來，成為香港旅遊一大景點，請民政局康文署認真考慮之。即使位於西灣河，《時代》雜誌仍然推選香港電影資料館為亞洲旅遊必到景點，推許電影資料館收藏豐富，保存舊電影技術一流，旅遊發展局快啲借力打力，宣傳推廣啦。十二月二十五日起有任劍輝紀念展，二○一○年一月十六日開始有「張愛玲與電影」，至三月七日止，任劍輝迷與張愛玲迷要早啲去排隊！
</p></body></html>