<html><header><meta charset="utf-8"><title>攝錫紙　煲仔煲靚飯</title></header><body><h1>攝錫紙　煲仔煲靚飯</h1><p>寒流折返，有乜嘢好食得過一煲熱辣辣的煲仔飯？學阿蘇話齋，以家用爐煮煲仔飯，除非有塊火力恒溫板幫手，否則唔煮好過煮。不過今日Edmund教我新招，用蒸架加上一小塊圍爐錫紙就搞掂。煮嘢，最緊要都係識變通。<br><br>記者：趙珮倩<br>攝影：黃子偉<br><br>V壹網：<br>http://vdonext.com/index.php?fuseaction=Features.Archive&amp;channel_id=575603&amp;program_id=664169<br>網上示範&#13;</p><p>今日煮腦</p><p>EdmundWong（6Senses烹飪導師）<br><br>EdmundWong從事餐飲行業超過20年，曾經是餐廳和餅店老闆，現為SixSenses的烹飪導師，擅長烹調西式及香港地道美食。</p><p>煮題：經典煲仔飯系列<br>加塊板火力變平均</p><p>一般家用式的爐火力較集中在中間點，這樣好難燒出一煲靚的煲仔飯，有了這塊火力恒溫板，就可以令瓦煲受熱更平均。$55/塊（聯品企業27703636）</p><p>如沒有這塊板的話，也可嘗試用蒸架，在架上的中央部份鋪上一小塊圍爐錫紙，然後放爐上用，這樣也可令煲底受熱均勻一些。</p><p>煲仔飯8大秘訣<br>必讀﹗</p><p>1．揀瓦煲時可以敲一敲煲身，如聽到清脆的聲音就代表靚煲，相反如果聲音較啞，即表示煲中可能藏有裂縫。</p><p>2．新煲買回來後要用清水蓋過頂浸一晚，然後再用食油薄薄塗在煲底外面，讓其風乾，新瓦煲就不易煲到破裂。</p><p>3．有些人則喜歡在浸完煲後，用來煲一次稀粥或者選擇不浸清水，改用麪粉水浸過夜，目的同樣都是為了讓澱粉質的黏性滲透入煲內令瓦煲更耐用。
</p><p>4．如果選擇用日本瓦煲來煮煲仔飯，由於它是用較耐火的物料做，密度亦較高，買回來用清水浸一晚，讓其濕透煲身就可以使用。</p><p>5．煮煲仔飯時加少許油在煲底除了可避免飯黏煲底外，也可煮出飯焦的效果。
</p><p>6．煮煲仔飯想煮得乾身就盡量不要用筷子攪拌，否則增加其黏性，煮出來就會不夠爽身。</p><p>7．自己做煲仔飯豉油都好易，將3湯匙清水煮滾，下糖1湯匙煮溶後加入老抽3湯匙和豉油1湯匙滾起便可。不過煮時記得用細火，否則豉油煮燶會變苦。
</p><p>8．用瓦煲來煮食物，千萬不要剛煲完便立刻放於濕或凍的枱面之上，如濕布，令其因冷熱驟變而破裂，要隔熱最好都是用隔熱墊。</p><p>臘味煲仔飯</p><p>0hr45min<br>製作難度：★★☆☆☆<br>份量：1人<br><br>臘味的油香滲透入飯中，份外滋味，不過臘味不像其他材料般多汁，所以煮飯時要下多少許水，煮出來的飯就不會太乾身。</p><p>材料</p><p>白米250克、水350毫升、油少許、臘腸1條（切開）、膶腸1條（切開）、臘肉1/3條、芥蘭2棵、煲仔飯豉油適量
</p><p>做法</p><p>1.	將芥蘭灼熟備用。<br><br>2.	然後再下膶腸、臘腸、臘肉汆水，略去除油份，撈起瀝乾備用。<br><br>3.	瓦煲內塗上一層薄油，開大火，加入已洗白米，下水，加蓋用大火煮約8至10分鐘至飯收水。<br><br>4.	轉細火，快手加入剛才已汆水的臘味，加蓋煮約13分鐘，熄火後再焗13分鐘，加上芥蘭，享用時淋上煲仔飯豉油即成。</p><p>北菇滑雞煲仔飯</p><p>1hr50min<br>製作難度：★★☆☆☆<br>份量：1人<br><br>有時間的話將雞肉醃過夜，會更加入味。</p><p>材料</p><p>白米250、水300毫升、油少許、雞件150克、冬菇3隻（浸軟）、薑絲2茶匙、蛋白1/2隻、粟粉11/2茶、鹽1/2茶匙、糖/紹酒各1茶匙、豉油1湯匙、麻油2茶匙、煲仔飯豉油適量
</p><p>做法</p><p>1.	雞件加入蛋白、粟粉攪勻放置雪櫃20分鐘，再取出加入半份薑絲、豉油、鹽、糖、紹酒拌勻，最後加入麻油拌和冬菇攪勻，最少醃1小時備用。<br><br>2.	瓦煲內塗上一層薄油，開大火，加入已洗白米、下水，加蓋用大火煮約8至10分鐘至飯收水。<br><br>3.	轉細火，加入雞件及餘下薑絲，加蓋煮約13分鐘，熄火後再焗17分鐘，享用時淋上煲仔飯豉油。</p><p>鹹魚肉餅煲仔飯
</p><p>0hr45min<br>製作難度：★★☆☆☆<br>份量：1人<br><br>醃肉時加入少許水份，煮出來的肉餅更多汁。</p><p>材料</p><p>白米250克、水300毫升、鹹魚1塊、薑絲適量、豬絞肉200克、煲仔飯豉油適量<br><br>醃料：糖1茶匙、鹽1/2茶匙、粟粉11/2茶匙、豉油1湯匙、胡椒粉少許、水3湯匙、生油少許</p><p>做法</p><p>1.	首先將豬絞肉，加入醃料用筷子攪動一會至起膠，醃15分鐘，壓平肉餅備用。<br><br>2.	瓦煲內塗上一層薄油，開大火，加入已洗淨的白米，下水，加蓋用大火煮約10-13分鐘至飯收水。<br><br>3.轉細火，加入肉餅、鹹魚及薑絲，加蓋煮約13分鐘，熄火後再焗10分鐘便可，享用時淋上煲仔飯豉油。</p><p>將少許水沾在平碟上，放豬肉壓平，便可以快速地將肉餅移到瓦煲中。</p><p>豉椒排骨煲仔飯</p><p>0hr45min<br>製作難度：★★☆☆☆<br>份量：1人<br><br>豉椒排骨加入了少許辣椒味道更惹味，如不愛吃辣的朋友，不加辣椒也可。</p><p>材料</p><p>米250克、水300毫升、生油少許、腩排200克、紅尖椒（去籽切絲）1/2隻、葱粒少許、煲仔飯豉油適量<br><br>醃料：鹽1/2茶匙、糖/粟粉/豆豉/紹酒/蒜茸各1茶匙、豉油/生油各1湯匙
</p><p>做法</p><p>1.	將已洗淨腩排加入鹽、糖、粟粉、豉油、紹酒、豆豉、蒜茸拌勻，再加入生油及紅尖椒絲備用。<br><br>2.	瓦煲內塗上一層薄油，開大火，加入已洗白米及水，加蓋用大火煮約8至10分鐘至飯收水。<br><br>3.	轉細火，加入腩排，加蓋煮約13分鐘熄火後再焗13分鐘，最後撒上葱粒，享用時淋上煲仔飯豉油。</p></body></html>