<html><header><meta charset="utf-8"><title>夠Car事：平掃水貨車　最後召集</title></header><body><h1>夠Car事：平掃水貨車　最後召集</h1><p>「年尾換車」一向是車主的購買習慣，舊年仲可以見到代理劈價促銷存貨，不過今年呢種促銷行動幾乎成為絕響，代理好生意到估佢唔到，無存貨需要劈價求售。買唔到割價行貨車，水貨車一樣有得諗，事關好多做水貨嘅車行年尾都會促銷套現，過萬元的減價空間，一定畀到你。<br><br>記者：趙慧敏<br>攝影：梁細權、趙慧敏</p><p>今年減價空間細
</p><p>「一般年尾係車行賣車高峯期，但今年就靜晒。」左軚汽車商會榮譽會長黃國權不諱言，今年車行無特別促銷，除咗經濟好轉，亦與代理入貨時較謹慎，令年尾積存的貨量減少有關。「經過舊年要錢唔要貨咁促銷，見過鬼仲唔怕黑咩，加上今年日圓滙價大幅上升，入貨梗係要小心啲。」黃國權說，由於現時入口水貨車的多是中小型車行，車價較有彈性，減幅相對稍高，不過因為整體市場情況與舊年截然不同，今年大幅減價一定不會存在。「如果你發現架水貨車不合情理地低過市價，咁就真係要小心。」<br>即係話，要在今年年尾搵平車，揀水貨車會較有機。買得水貨車，款新之餘當然最好有埋獨特之處。下面呢幾部，是否合符你心水？</p><p>SkylineCrossover　好劈SUV
</p><p>在跑車之中，SkylineCrossover今年明顯成為異類，它雖然還保留Skyline強勁引擎，卻增加SUV玩車樂趣，高性能的SUV市場，似乎已成為潮流新趨勢。新車配用日產最新3.7公升V6VVEL引擎，擁有330匹馬力和36.8kgm扭力輸出，輔以一套7前速半自動波箱作搭檔，性能毋庸置疑。令人耳目一新的是，SkylineCrossover配備一套360度全方位泊車系統，同時更可選配偏離行車線警告系統、靠近前方車輛警告裝置等配備，安全性大大提高，加上流線的外形，以及一對AFS大燈連霧燈組合、鋁質車頂行李架、前後十八吋專用合金胎軨等配襯，完全合乎辣車要求。</p><p>手數：	全新<br>引擎：	3,700cc<br>售價：	$539,000減至$529,000（另送一年牌費）<br>查詢：富利堡汽車<br>	（28776700）</p><p>Crossroad　包圍夠惡相</p><p>本田人氣車Crossroad雖然唔係今年新車車款，其車身條線硬朗，大直徑胎軨，大量電鍍裝飾，雖然並非四驅，只是一般五前速前驅，但對SUV捧場客仍然有一定吸引力。</p><p>手數：日本已落地，香港未出牌<br>引擎：2,000cc　<br>行車里數：22,000公里<br>售價：$233,000減至$218,000<br>查詢：華輝汽車（26351178）</p><p>bB　新款登場
</p><p>今年豐田bB剛改款，外形上雖然跳唔出盒仔車格局，但配備大幅提升。內設11個喇叭，簡直可以享受環迴立體聲效果，加上燕子喉，同埋到港後車行另置的蒙羅麗莎大包圍，令車身整體更加型格，而且這架屬DemoCar，行車里數只有140公里，簡直同新車一樣。</p><p>手數：DemoCar，香港未出牌<br>引擎：1,500cc　<br>行車里數：140公里<br>售價：$168,000減至$158,000<br>查詢：華輝汽車（26351178）</p><p>iQ　羊仔皮添貴氣
</p><p>這部豐田iQ可說是另類之選，四座位迷你小車，在本港不算普遍，但絕對是質素很高的車款，尤其這LeatherPackage版，座椅是羊仔皮，柔軟度適中，更有SmartKey，內置九氣袋等，內櫳亦不算逼狹，置身其中，絕對不會給你任何侷促感。</p><p>手數：日本已落地，香港未出牌<br>引擎：996cc　<br>行車里數：1,500公里<br>售價：$178,000減至$158,000<br>查詢：健運汽車（26684225）</p></body></html>