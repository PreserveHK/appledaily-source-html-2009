<html><header><meta charset="utf-8"><title>飛走解碼器　PS3遙控睇英超</title></header><body><h1>飛走解碼器　PS3遙控睇英超</h1><p>假如客飯廳加埋得幾十呎，又想裝齊機頂盒兼遊戲機，同時又錄又玩，只怕連散熱空間都未必夠！慳位有好多辦法，其中之一係買部PS3返嚟，打機兼埋煲碟，佢最近仲同nowTV搞Crossover，睇波睇戲全由PS3直出，唔再用解碼器，少咗部機，間屋又企理咗。想試玩？明年第一季就有！<br><br>記者：陳國輝<br>攝影：伍慶泉</p><p>透明介面　裝程式即睇
</p><p>你以為PS3會學FinalFantasy咁，走去推出一款nowTV特別版？當然無咁誇張！查實不論新舊PS3用家，只要Firmware升級上3.10，咁就睇到nowTV。而所謂嘅「解碼器」，實情係軟件程式，直接上網單撈就得，佢會喺XMB介面上生成一個電視Icon，一Click入去就睇到；正式收睇節目前，仲要記得上PSN登記資料，再搵專人上門安裝寬頻線。首次安裝都幾煩，至於有關月費仍有待公佈。<br>因測試版關係，記者所見，PS3介面內只有一個簡單電視Icon，Click入去，約需時八至十秒連接，成功後就立即出現now100台，開機速度唔算好快。但值得一讚係，PS3版now介面採用全新設計，例如顯示節目資料、全日節目表等訊息時，會出現一個半透明方塊，美觀之餘，背景節目亦同時播放；唔似以前得個橙色畫面咁悶。</p><p>手掣選台　爽過機頂盒<br></p><p>當然，節目內容啱唔啱睇，呢點先最重要！但選台以及一般操作，亦唔可以忽略。今次改用PS3手掣操作，比起傳統Remote，最大優點係飛走紅外線技術，改用藍芽接收，就算前面有嘢阻隔，都一樣操作無誤，而且直接選台或轉台陣，反應亦比之前爽快；不過，由於手掣上無任何文字識別，加上不設數字鍵，想好熟習咁使用，難免要花多少少時間。<br>至於本身內置喺nowTV嘅互動功能以及錄影服務，電盈話要到第二階段先落實推出，如果等唔切想睇英超，梗係申請咗先講啦！</p><p>現場試播</p></body></html>