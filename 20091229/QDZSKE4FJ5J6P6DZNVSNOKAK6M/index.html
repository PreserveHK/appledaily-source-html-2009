<html><header><meta charset="utf-8"><title>新餐廳賣海景 - 左丁山</title></header><body><h1>新餐廳賣海景 - 左丁山</h1><p>聖誕前夕之十二月二十四日，幾乎人人講下晝放假，吃過午飯便回家去也，打牌有之，人約黃昏後有之，中午十二時後，邊度仲有心機開工吖，故此股市只開半日，大家識做。偏偏左丁山呢類自僱人士想輕鬆吓都唔得，呢日仲忙過平時，想寫稿都冇時間，到晚上七時先至執好公文袋，閂門熄燈，淒涼也。<br>中午有約到新開兩個零月嘅UpperHouse，當然係坐地鐵去啦。飯腳一來電：「坐巴士在銅鑼灣塞到死！」飯腳二來電：「揸車過海行唔郁。」飯腳三來電：「等埋我一齊坐的士去金鐘。」咪攪我，坐地鐵快夾妥，好快就由置地廣場去到太古廣場。太古管商場幾有辦法，識搞聖誕氣氛，好多遊客在此影相，入到萬豪，半打人一齊擁入，個個拖男帶女講普通話，內地人真識嘆，來港過聖誕好過在上海或北京吖嗎！自萬豪四樓行出大門，轉個彎，就入到新酒店UpperHouse大堂，自大堂搭電梯上到另一層，坐上四十九樓就係新餐廳CafeGray啦，聽講廚師係瑞士人，在紐約開CafeGray闖出名堂，故此受太古之邀，在香港開業，呢間餐廳賣fusion概念，午餐頭盤可以係意大利菜湯或沙律，主菜係牛仔肉或法式醬鵝或清蒸石斑，連甜品賣三百五十元，算係咁啦。此店勝在有宏大海景，窗旁座位可以直望西九龍至尖東，景就冇得彈嘞，只是細微觀察下，啲茶壺、麪包刀木柄已經擦花晒，保養工夫一般啫噃，聽講開業以來，呢間餐廳日滿夜滿，生意好到不得了，一百個座位無一閒置喎，左丁山一行人搵到個離開窗口二十呎嘅枱，已算夠運。<br>嚟到太古廣場，不知何謂金融海嘯，不知何謂收入低微，商場店內人頭湧湧，食肆擠滿人，有位遊人來電：「乜鄭維健博士都要坐Grappa's嘅高櫈呀！」又咁眼利嘅，咁都畀佢睇見！鄭博士素來冇架子，為人隨和，唔會自抬身價，坐高櫈有乜所謂吖，香港有錢人同內地有錢人比較一下，就知道香港啲富豪係平易近人得多。行行吓商場，幾乎畀左一包Gucci，右一袋Bally，再來一袋Burberry打中，見到內地阿嬸而唔自動閃開，抵打啦，急忙逃回寫字樓爬格仔。</p></body></html>