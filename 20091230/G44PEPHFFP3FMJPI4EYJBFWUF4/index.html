<html><header><meta charset="utf-8"><title>09備忘　郵輪熱捲亞洲</title></header><body><h1>09備忘　郵輪熱捲亞洲</h1><p>或者是之前積落的福，雖然金融海嘯、環保、末日等成為今年大熱話題，不過之前富貴時開始落實的世界級建設計劃，倒是在今年一件件地落成，如早幾日通車的世界最快武廣鐵路、世界最巨型移動郵輪等等都逐一剪綵等。今日回望過去，明天再同你展望將來，望一望，或者你會有啲啟示……（以下排名不分先後）<br><br>記者：陳慧敏</p><p>最熱烈<br>球迷瘋狂熱捧</p><p>還餘半年！南非世界盃將於明年6月11日起在南非10個城市舉行，預計決賽圈會一共出售300萬張門票。月初才宣佈的抽籤結果，雖然個個話南非隊好運滯，估佢好快出局，不過球賽卻帶來多個球場的建成，又修整亂到爆塞到的公路；而不停新建的酒店也早被估計容納不了全球飛來看比賽的狂熱球迷，令南非成為09熱選旅遊城市。</p><p>查詢： http://www.southafrica.net/ </p><p>最新路線<br>中日港口最Hit</p><p>今年亞洲郵輪熱潮開始抬頭，不少郵輪公司都集中發展亞洲航線，例如中國上海、下龍灣、越南、台灣高雄、日本沖繩、新加坡等地，全新目的地還有台灣花蓮、日本宮崎和名古屋、橫濱、神戶和南韓釜山等。連擁有堪稱世界最大郵輪OasisoftheSeas（十月剛舉行下水禮）的皇家加勒比國際郵輪，也宣佈旗下的海洋神話號將於明年春夏季運行全新亞洲航線，並着重加強中國市場的推廣力度，增加多條從上海和香港出發的特色航線，你話今年係咪郵輪天下吖?!
</p><p>查詢： http://www.oasisoftheseas.com </p><p>最搶手<br>末日前嘆世界</p><p>馬爾代夫話沉話沉，由我細細個聽的50年，忽然去到02年講的仲有10年，到現在一堆氣候變化問題，同「氣溫升多兩度就死梗」等不同說法。當各大國還在慢慢調適或「你先你先」減少碳排的同時，最快手的必是食埋個尾水！近年馬爾代夫獲得大量發展，突然爆出多間高級resorts在小島上插旗，單是09年已有Shangri-La、Sheraton、HolidayInn、極豪的CentaraGrandIslandResorts&amp;Spa同預演的天堂──TheHeaven&amp;Lankanfinolhu。要過寧靜無細路、藍天碧海的假期就要快點扑鎚了！</p><p>查詢： http://www.visitmaldives.com/ </p><p>最筍工<br>90萬搵潛水員</p><p>相信大家一定仍記得暑假前那份在昆士蘭大堡礁住villa潛靚水的全球筍工，搞到我身邊幾個同事朋友都明示暗示要請假去見工，半年有成九十幾萬港元喎，收穫同市場反應仲勁過請個天皇巨星對住個電視猛問：「你做乜唔嚟呀！」於是好多旅遊發展局都仿效其筍工大招聘的宣傳法（如8月紐西蘭旅遊局都玩了一次），唔知今年會唔會捲土重來呢？<br><br>查詢： http://www.queensland.com.hk/ </p><p>最開懷<br>解封不再孤立</p><p>古巴有特別的風景，有配給的食物、住宅和工作，是一塊具特色的土地。當美國經濟封鎖的幼稚把戲玩完，奧巴馬一上場便解封，重新讓古巴返回「美洲國家組織」，而暑假時更新增美國洛杉磯到古巴夏灣拿的直航航班。航班雖只於暑假推出，不過都叫做打破過去美國人無得去古巴，古巴人倒可偷渡美國搵工的古怪關係，同時也表示古巴踏入改變時刻。<br><br>查詢： http://www.gocuba.ca </p><p>最富貴<br>全球最靚賽道</p><p>杜拜的好大佬阿布扎比，原來近年勁揼本發展旅遊業。這個起一座樓種成個公園數量的樹以作環保的國家，11月剛在以十億美元落成的YasMarina新賽道中，舉行F1大賽。極速可達時速320公里，最窄彎道通過速度約為時速90公里的賽場，可坐超過二十萬位觀眾，有條高級酒店的天橋橫跨賽道，堪稱F1賽事界最正的跑道！<br><br>查詢： http://www.yasmarinacircuit.com </p><p>最快速<br>武廣三粒鐘最快列車</p><p>BoxingDay三列時速350公里、全球最快、一次性建成里程最長的武廣鐵路，「蓬」一聲劃過南中國。鐵路北起武漢站，途經咸寧、岳陽、長沙、株洲、衡陽、郴州、韶關、清遠等市，南到廣州南站，將原來11小時的行程縮短至3小時，快過坐小巴轉地鐵由深井去調景嶺。睇住新聞報道員同旅客在車上玩層層叠，食高級火車餐，車上還可打電話同上網，爽過搭飛機！<br><br>查詢： http://www.chineserailways.com </p><p>最傳奇<br>沙漠中世嘉樂園</p><p>被指是陀衰家的杜拜塔因破產而停工，開幕期雖由今年9月推遲到明年1月4日。但在9月9日，串連起所有shoppingmall同旅遊景點的杜拜地鐵已開動，車費由$1-$4不等，讓外地旅客都可慳慳哋自由行。另外，中東最大，面積達七萬六千平方呎，同日本SegaJoypolis一樣有大堆室內過山車、HalfpipeCanyon，同超過150種電子遊戲的世嘉主題公園SegaPark，也在8月份於DubaiMall開幕。破產依然風光，難怪連杭州都要照抄，起七星帆船級賓館了。<br><br>查詢： http://dubaimetro.eu/ </p><p>最快回氣<br>破產變購物天堂</p><p>哥本哈根的「象徵式」氣候會議「象徵式」拖到下年，心急者想體會環保生活環保能源，還是可以去全球首個用地熱推動水蒸氣的國家冰島。冰島宣佈破產後，連近年努力改善碳排放量的麥當勞，亦逼不得已棄械全線撤出，冰島法郎的滙率由06年到今年跌了一半，令大堆歐洲人湧過去瘋狂購物，好多名牌貨品低於免稅價，成了歐洲旅遊界購物天堂。怪不得冰島人寸嘴說：「第一個跌低，咪第一個爬番起身囉！」<br><br>查詢： http://www.icetourist.is/ </p></body></html>