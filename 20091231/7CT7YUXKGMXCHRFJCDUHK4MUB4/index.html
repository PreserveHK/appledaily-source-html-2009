<html><header><meta charset="utf-8"><title>克勤拖實老婆護航盧淑儀懷孕5月　凸肚出巡</title></header><body><h1>克勤拖實老婆護航<br>盧淑儀懷孕5月　凸肚出巡</h1><p>42歲的李克勤再做老竇，早前他親證妻子盧淑儀已懷有第二胎。據悉36歲的盧淑儀自懷孕後近乎足不出戶，但前日李氏夫婦為招待外國返港的友人，才偕同岳父母齊到圓方商場與友共晉晚膳。已大肚近5個月的盧淑儀難得出巡，極度緊張的克勤刻不容緩拖實太太而行，又為她開車門及做柴可夫，關愛滿瀉，冧得老婆如笑口棗。</p><p>李克勤太太盧淑儀於07年10月誕下囝囝李立仁（Ryan）後，眨眼間大額Ryan已經兩歲大，正上playgroup學習群體生活。本月初克勤又公佈喜訊，透露妻子再度有喜，現時盧淑儀已大肚近5個月，預產期是明年4月。<br>據知再做老竇的克勤對太太懷有第二胎同樣緊張，盧淑儀自懷孕後非常深閨，甚少踏出家門，故克勤收工後例必第一時間撲返家中慰妻及湊仔。不過近日因有友人從外國返港，克勤夫婦為盡地主之誼，前日才結伴外出與友洗塵，盧淑儀大肚look終於曝光。</p><p>Chanel大袋遮肚</p><p>前日克勤在黃竹坑出席新碟發佈會後，未及更衣已會合太太及岳父母聯同友人一家，齊到圓方商場晚膳，至晚上近10時開餐完畢，大夥兒一起離開。現場所見，克勤和岳父負責開路護航，腹大便便的盧淑儀戴cap帽、穿一身寬鬆黑衣襯波鞋，但仍可見其隆起腹部及渾圓腰肢，而她則挽着價值$10,800元的ChanelCoCoCocoon藍色手袋，尾隨丈夫與女友人雞啄唔斷。眾人邊行邊講，當抵升降機一帶時才揮手道別。<br>隨後克勤拖着太太慢行往停車場，兩公婆沿路有講有笑，墮後的兩老見狀不禁笑咪咪。不過克勤推開停車場玻璃門乍見記者在場時，雖表現無奈但仍揮手示好，盧淑儀猶豫一會後才低頭現身，與丈夫拉開近10人距離，對鏡頭相當避忌，且即時用袋遮肚。</p><p>未知胎兒性別</p><p>接着克勤取回其160萬的黑色波子jeep，打開車門讓妻子先上車，表現細心體貼。問克勤知否太太何時待產及腹中塊肉性別時？他卻鬼馬笑說：「聽日……聽日待產。」然後他便親自駕車載同太太及岳父母離開。<br>前晚享受完天倫樂的克勤，昨日又跟譚詠麟到佛山準備演出倒數騷，他在電話中表示老婆懷孕4個多月，平時很少出街，他說：「咁啱朋友喺法國返嚟，好多年冇見，咪出去食飯聚吓囉。」現時可知腹中胎兒是男是女？克勤謂：「未照得清楚，醫生問我係咪好想知，我話冇乜所謂，到時開估咪仲好，或者遲吓照到嘅話咪知囉，家真係唔心急住，仔女都咁好。」</p><p>克勤中港頻撲</p><p>克勤是曼聯fans人所共知，其大仔Ryan取名便因老竇鍾愛紅魔鬼翼鋒傑斯（RyanGiggs），而他也喜歡另一前鋒朗尼（WayneRooney），若他再度生仔會否取名Rooney？他笑說：「呢個提議唔錯，但家真係未諗到咁遠，到時先諗啦。」<br>克勤剛出新碟，整個1月份都會在內地作左麟右李巡迴演出，佛山之後還要到深圳及惠州等地，豈不很少時間陪老婆及兒子Ryan？他說：「間唔中會返一、兩日咁囉，好似聽日倒數完，我1號咪返嚟囉，不過隔兩日又走，我屋企啲長輩都成日嚟陪佢哋嘅，個仔係掛住我，但冇法啦，工作嘛。」問他是否家中常播其新碟，一解Ryan對他的相思之苦？克勤一派有仔萬事足地說：「佢有聽我啲歌o架，識唱《嫲嫲》。」<br>克勤又稱已開始為兒子教育做準備，他說：「Ryan家上緊playgroup，同啲小朋友玩吓，有排都未讀書，我哋又唔係要佢做天才兒童，冇諗住要佢學乜學物，最重要佢自己有興趣啦，而且佢媽咪冇做嘢，可以陪住佢玩教佢嘢。」<br>採訪、攝影：朱志聰、葉雪</p><p>相士話：克勤預俾BB蝦</p><p>李克勤與盧淑儀07年一索得男誕下寶貝仔Ryan，明年又再為人父，玄學家麥玲玲謂克勤子女運不俗，大有機會生夠三個，分分鐘兩仔一女，她說：「出年係虎年，無論係生隻老虎仔定老虎女，同生肖屬豬嘅Ryan都會好夾，兄弟或者兄妹感情好好。不過克勤生肖屬羊，點都會俾老虎仔蝦o架喇。」麥玲玲又說虎年出生的BB屬運動型，性格活潑而且硬淨。看來如果克勤又生仔，將來又可以陪BB踢波波喇。</p><p>話你知：虎年利生B女</p><p>明年是虎年，星級BB排住隊出世。巧合是曾與克勤傳緋聞的郭可盈明年初也將為人母生番個虎女，至於栢芝霆鋒第二個愛情結晶品也將呱呱墮地，可喜可賀。</p><p>準父母：鍾麗緹、嚴振翔　預產期：明年1月　BB性別：未知<br>準父母：范姜、鍾鎮濤　預產期：明年1月　BB性別：女<br>準父母：徐淑敏、黃　浩　預產期：明年3月　BB性別：女<br>準父母：郭可盈、林文龍　預產期：明年2月　BB性別：女<br>準父母：張栢芝、謝霆鋒　預產期：明年5月　BB性別：未知<br><br>資料來源：《蘋果》資料室</p></body></html>