<html><header><meta charset="utf-8"><title>拍地麻麻哋 - 左丁山</title></header><body><h1>拍地麻麻哋 - 左丁山</h1><p>豪宅創下天價之後，第一次有官地拍賣，事先好多人表示樂觀，以為地產商餓地，大埔白石角D與D2兩款地皮面臨吐露港，海景永無阻擋，理應可以拍得高價。一向估地價甚為準確嘅第一太平陳超國估每幅地可以賣六十二億，萊坊陳致馨最勇，估六十四億八千七百萬，最悲觀嘅宏基陳昌傑估五十億四千五百萬。結果呢？一幅賣得五十二點五億，一幅賣五十一點五億，平均呎價七千二百一十四元，只係比市場預期下限好少少，唔怪得恒生指數立即止升倒跌。《蘋果》財經版喺十二月二十八日報導「大埔豪宅紛反價封盤」，呢勻業主撞板咯，復盤後，大埔豪宅價會升定跌呀？<br>邊個買入「大埔地王」呀？原來又係與信和集團有關人士，計埋之前嘅A、B、C地盤，信和可以在白石角興建一個新嘅豪宅區，與康樂園、鹿茵山莊抗衡。信和大股東黃志祥講建築費要顧及環保及地基，每呎建築費要兩千幾，加上地價，已近呎價一萬，加上利息及利潤，白石角豪宅話要賣一萬五千元一呎，邊個會買呢？唔會係中文大學及教育學院啲教授，佢地大部份人都供唔起一千五百萬元嘅住宅單位，相信買家會係換樓客，以賣掉古舊豪宅（如康樂園）而買臨海豪宅嘅廠家為主。白石角全面發展後，交通方便過康樂園好多，揸車去大學站，去沙田馬會以至出荃灣，去西九及機場，由五分鐘至三十分鐘可達，到中環四季酒店都係廿零分鐘啫。<br>三兩年後嘅萬五元一呎豪宅，貴唔貴？以新界樓嚟講就係貴，以中半山、西半山豪價今日價錢比較，大致相同，唔怪得陳超國話發展商其實對後市有保留，十分謹慎，唔敢輕易舉手，亦唔肯追價。發展商既然唔敢睇好，大家唔好咁心雄嘞，唔好望樓價不斷上升令自己發達，總之買樓自住，能負擔得起，長期慢慢升值，住得安樂，已經好好，將房屋視為炒賣工具，必令社會不安、驚動領導人干預，卒之會吃到苦果o架。
</p></body></html>