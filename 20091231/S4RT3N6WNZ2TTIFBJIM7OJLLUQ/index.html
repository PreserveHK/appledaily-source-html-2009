<html><header><meta charset="utf-8"><title>夠Car事：09之最MyCar話題王</title></header><body><h1>夠Car事：09之最MyCar話題王</h1><p>今年汽車業界可謂充滿革命性的一年，隨着環保大趨勢，一向屬最矚目的高性能超級跑車，風頭都被電動車、混能車，甚至環保柴油車搶去不少。09年最後一日，我們請來兩位車界名人，選出汽車的今年之最。<br><br>記者：趙慧敏
</p><p>經歷08年金融海嘯洗禮，本港汽車業猶如絕地反彈，今年新款車不絕，部分由性能到技術，甚至外觀都令人讚嘆，要選最矚目之作，當然要聽聽專業人士意見。香港汽車會副會長江日雄及著名車評人狄港生就為今年選出了六款最矚目車款。結果發現，突圍一大條件，是能夠追上環保潮流。</p><p>第一輛本港土生土長的電動車，本身已經夠話題性。第二代的MyCar只需叉電6小時，便最長可續航112公里，最高時速70公里。MyCar雖然今年才投產，但短短數月已在英國、法國、意大利等地銷售，機管局、理大及本港企業亦落單訂購。不過MyCar雖然頗具風頭，不過其性能及外形亦遭不少惡評，但就憑「香港首部」、「緊貼潮流」，加上「十足哄動」已足以令她成為全年汽車業話題之首。</p><p>行內人短評<br>江日雄：</p><p>「呢架車不但係香港首部投產嘅汽車，更加係首架電動車。佢嘅出現，由性能到造車技術，甚至外形設計，大家都有好多意見，無論好定唔好，今時今日問所有香港人，就算唔識車，都一定知邊架係MyCar。」</p><p>狄港生：</p><p>「以性能講，MyCar只可以話係比哥爾夫球車性能稍高嘅電動車，整架車嘅設計無高科技可言，不過家係講緊零排放嘅年代，MyCar就中晒潮流，雖然喺使用上一定唔會好普及，但就意義重大。」</p><p>三菱iMiEV未賣先矚目
</p><p>三菱這部iMiEV是明顯向內燃引擎車挑戰的全電動車，iMiEV於本年中出現本港，主要是交政府各部門測試，雖然暫時仍未正式發售，但一樣食正潮流，而且充滿誠意。（未定價）</p><p>江日雄：</p><p>「電動車仍未成主流，三菱仍全力研發這部iMiEV，誠意十足。」<br>狄港生：「仍屬測試階段，未完全市場化，但至少令更多人認識電動車。」</p><p>AudiQ73.0TDICleanDiesel柴油突圍</p><p>本港首架獲政府批准行駛的柴油私家車，能夠令當局另眼相看的原因，當然因為其排廢量合乎政府嚴苛的要求。Q7不但符合歐盟五型的汽油引擎排放量，甚至較要求更低。私家車車主終於能使用較低廉的柴油！（$773,000）</p><p>江日雄：</p><p>「歐洲用咗柴油私家車已經好多年，希望繼Q7後，代理會引入更多環保柴油私家車。」<br>狄港生：「呢架車嘅出現，幫咗好多鍾意玩SUV嘅人荷包慳唔少。」</p><p>BenzE250細引擎大馬力</p><p>新款E250由外至內大改進，只配備1.8公升引擎，但卻無損馬力，透過CGI缸內直噴技術和渦輪增壓器輔助，可輸出204匹馬力。新一代E系更號稱最安全E-Class，防止司機打瞌睡的監察系統，更屬醒目之作。（$499,000起）</p><p>江日雄：</p><p>「細引擎依然保留大馬力，簡直係突破性發展。」<br>狄港生：「能追上潮流要求，發展細引擎房車，而且效果十分好。」</p><p>PorschePanamera四人齊飆</p><p>超跑界今年就靠PorschePanamera爭口氣。革命性地將跑車兩座位的定局打破，讓四人同享飆車快感，加上掀背式尾門，超大行李廂，實用性大增。（$1,485,000起）</p><p>江日雄：</p><p>「四個座位都十分寬敞，但車身實在太大，香港車多路窄唔係咁適合。」<br>狄港生：「將跑車實用性加強咗，如可喺耗油及排廢量方面再作改善就最好。」</p><p>Golf1.4TSI低消費高回報</p><p>兩款第六代Golf，GT及1.4TSI都配1.4公升引擎，屬最低牌費級別，1.4TSI更可享環保稅務優惠。難得是車仔搭配了Turbo引擎，馬力有120匹，帶點歐洲跑車享受，連駕駛樂趣都兼顧到。（$179,900起）</p><p>江日雄：</p><p>「車價唔使20萬，簡直係用日本車嘅價錢，買到德國車嘅技術，歐洲車嘅享受。」<br>狄港生：「有埋政府環保優惠，耗油量少，又跑得又睇得，抵！」</p></body></html>